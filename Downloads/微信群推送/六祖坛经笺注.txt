

@所有人️️️

师父吉祥[合十][合十][合十]
师兄们吉祥[合十][合十][合十]

今日共修功课(2024-12-26）：
1、共修功课：
坐禅20分钟以上；
读诵《六祖大师法宝坛经》；
群内每日一则；
阅读书籍《禅之道》  
作者：阿伦（美国）

2、自选修功课：
行禅20分钟以上；
若有其它自选修内容，可如实填写。
依禅修群集体回向贴如是回向!
[合十][合十][合十]
愿日日精进，天天法喜!
[合十][合十][合十]


是日精进功德，
回向法界众生。
愿我勤求不退，
志求念佛是佛。
[合十][合十][合十]


我亦如是回向[合十][合十][合十]

《六祖坛经笺注》










2024年12月27日《六祖坛经笺注》般若品第二


【一切即一，一即一切，】《三祖信心铭》云：一即一切，一切即一。但能如是，何虑不毕。见《指月录》四。
○《笔削记》一：一即一切。一切即一。一入一切，一切入一。互为主伴。
○《传心法要》下：若能了知心外无境，境外无心。心境无二，一切即一心，心即一切，更无挂碍。又曰：一即一切，一切即一，诸佛圆通，更无增减。流入六道，处处皆圆。万类之中，个个是佛。譬如一团水银，分散诸处，颗颗皆圆。若不分时，只是一块。此一即一切，一切即一。种种形貌，喻如屋舍。舍驴屋入人屋，舍人身至天身。乃至声闻缘觉菩萨佛屋，皆是汝取舍处。所以有别。本源之性，何得有别。
○永嘉禅师云：一性圆通一切性，一法遍含一切法，一月普现一切水，一切水月一月摄。诸佛法身入我性，我性同共如来合。
○一与一切融，即其体为无碍也。《华严经第九·初发心菩萨功德品》云：一切中知一，一中知一切。是为佛教中最究极之说。盖以万有之法，在真如法界中，虽现种种之差别相，而其本体中则无丝毫之差别。种种之法，悉为绝对，而与一切法熔融时，知其一，即知一切。如尝海水一滴，即能知一切大海水之咸味也。此妙旨在华严天台两家发挥最多。即约观法而为一空一切空，一假一切假，一中一切中之说。以一心三观，示一境三谛之圆理。约观境而传一心一切心，一阴一切阴，一境一切境等之幽意。更于诸法上说一尘一切尘，一法一切法，一界一切界，一国土一切国土，一相一切相，一色一切色，一毛孔一切毛孔，一众生一切众生，一身一切身，一人一切人，一字一切字，一识一切识等。或约修证迷悟等，使明一断一切断，一行一切行，一位一切位，一障一切障，一修一切修，一证一切证，一显一切显，一欲一切欲，一魔一切魔，一佛一切佛，一入一切入，一成一切成，一智一切智，一理一切理，一究竟一切究竟，一门一切门，一种一切种，一受一切受等。又约破立权实而为一破一切破，一立一切立，一权一切权，一实一切实等到之解释也。


2024年12月28日《六祖坛经笺注》般若品第二

【去来自由，心体无滞，即是般若。善知识，一切般若智，皆从自性而生，不从外入，莫错用意，名为真性自用。】不妄名真，不变名性。是吾人本具之心体也。
○《楞严经》一：前尘虚妄相想，惑汝真性。
【一真一切真。】真者，离虚妄之义，所谓真如。
○《三藏法数》四：无二日一。不妄曰真。
【心量大事，】大事者，总言转迷开悟。即《法华》所谓佛知见。《涅槃》所谓佛性。《无量寿经》所谓往生极乐也。
○《天台仁王经疏》上：大事因缘，为兹出世，显令众生，开示悟入佛之知见。《法华》以佛知见为大事，《涅槃》以佛性为大事，《维摩》思益以不思议为大事，《华严》以法界为大事。今此般若，以成佛因果为大事。名字虽别，其义一也。
【不行小道。】小道，指空心静坐等。
【口莫终日说空，心中不修此行。恰似凡人】恰，适当之辞。凡者轻微之称，庸也。凡人即平常之细民也。
【自称国王，】国王，前世持十善戒，今生得其果报，得诸天之保护者。又名天子。
○《金光明王经》三：因集业故，生于人中。王领国土，故称人王。处在胎中，诸天守护，或先守护，然后入胎，虽在人中，生为人王，以天护故，复称天子。
【终不可得。非吾弟子。】

2024年12月29日《六祖坛经笺注》般若品第二

【善知识，何名般若？般若者，唐言智慧也。】唐时威振四海，兵力及于外国，故外人多称中国为唐。唐言，即中国言也。
○《大乘义章》九：照见名知，解了称慧。此二各别。知世谛者，名之为智。照第一义者，说以为慧。通则义齐。
【一切处所，一切时中，念念不愚，常行智慧，即是般若行。一念】一念者，时刻之极短促者也。
○《林子坛经讯释》：或问：何以谓之一念也？林子曰：夫所谓一念者，盖谓一切处所，一切时中，念念如此，而无复有他念也。犹言心心如此，而无复有他心也。故心心念念，自忏前愆。心心念念，自悔后过。心心念念，去假归真。心心念念，离假离真。心心念念，弃邪归正。心心念念，无邪无正。心心念念，见性以为功。心心念念，平等以为德。心心念念，内心谦下以为功。心心念念，外行于礼以为德。心心念念，敬上念下，矜恤孤贫。心心念念，和光接物，通达夫碍。凡若此类，是皆一念大旨也。
【愚即般若绝，】愚，蒙昧也。绝，灭也。
【一念智即般若生。世人愚迷，不见般若。口说般若，心中常愚。常自言我修般若，念念说空，不识真空。】《禅源诸诠》上：龙树提婆等菩萨。依破相教，广说空义，破执有，令洞然解于真空。真空者，是不违有之空也。
【般若无形相】，《智度论》十八：已知般若体相是无相无得法。
【智慧心即是。若作如是解，即名般若智。】

2024年12月30日《六祖坛经笺注》般若品第二

【何名波罗蜜？此是西国语，】西国，总指则指支那以西之诸国，别指则指印度。
【唐言到彼岸。】《智度论》十二：波罗，秦言彼岸；蜜，秦言到。若能直进不退，成办佛道，名到彼岸。复次，于事成办，亦称到彼岸。天竺俗法，凡造事成办，皆言到彼岸。
【解义离生灭。】若以波罗蜜之意义解之，则为离生灭。
【著境生灭起，如水有波浪，即名为此岸。离境无生灭，如水常通流，即名为彼岸，故号波罗蜜。】《六祖金刚经注序》云：何名波罗蜜？唐言到彼岸。到彼岸者，离生灭义。只缘世人性无坚固，于一切法上，有生来相，流浪诸趣，未到真如之地，并是此岸。要具大智慧，于一切法圆满，离生灭相，即是到彼岸。亦云心迷则此岸，心悟则彼岸。心邪则此岸，心正则彼岸。口说心行，即是法身，有波罗蜜。口说心不行，即无波罗蜜也。
【善知识，迷人口念，当念之时，有妄有非。】妄，不当于实也。
○《大乘义章》五末：谬执不真，名之为妄。
○非，不是也。恶也。
【念念若行，是名真性。悟此法者，是般若法。修此行者，是般若行。不修即凡。一念修行，自身等佛。善知识，凡夫即佛，】《血脉论》：若识得施为运动灵觉之性，即诸佛心。前佛后佛，只言传心，更无别法。若识此法，凡夫一字不知，亦是佛。
【烦恼即菩提】。《唯识述记》一本：烦是扰义，恼是乱义。扰乱有情，故名烦恼。
○《智度论》七：烦恼者，能令心烦，能作恼故，名为烦恼。又四十四：菩提秦言无上智慧。


2024年12月31日《六祖坛经笺注》般若品第二

【前念迷即凡夫，后念悟即佛。前念著境即烦恼，后念离境即菩提。善知识，摩诃般若波罗蜜最尊最上最第一，无住无往亦无来，三世诸佛从中出。】三世：过去世，现在世，未来世也。诸佛，一切佛也。
○三世诸佛，为出现于三世之一切佛也。
○《法华经·方便品》，三世诸佛，说法之仪式。
○《观无量寿经》：三世诸佛，净业正因。
【当用大智慧打破五蕴烦恼尘劳。】五蕴，旧译作五阴。蕴，积集之义。五蕴者，一曰色蕴，二曰受蕴，三曰想蕴，四曰行蕴，五曰识蕴。
○《增阿含经》二十七：色如聚沫，受如浮泡，想如野马，行如芭蕉，识如幻法。
○尘劳者，《维摩慧远疏》曰：烦恼坌污，名之为尘。彼能劳乱，说以为劳，
○《圆觉疏钞》：经云：尘劳者，尘是六尘，劳谓劳倦，由尘成劳。故云尘劳。【如此修行，定成佛道，】佛道，无上菩提之道也。
○《大乘义章》十八：菩提胡语，此翻为道。果德圆通，名之为道。又菩提偏在果，故证成佛道，名得佛道。
【变三毒为戒定慧。】三毒者，一贪毒，引取之贪心，以迷心而对于一切顺情之境，引取不厌者。二嗔毒，恚忿之嗔心，以迷心而对于一心违情之境，起忿怒者。三痴毒，迷暗之痴心，心性暗钝，迷于事理之法者是也，亦名无明。
○防身之恶曰戒，使散乱之心静曰定，去惑证理曰慧。
○《名义集》四：防非止恶曰戒，息虑静缘曰定，破恶证真曰慧。
○《三藏法数》九：如来立教，其法有三：一曰戒律，二曰禅定，三曰智慧。然非戒无以生定，非定无以生慧。三法相资，不可缺。
○《破相论》：三聚净戒者，即制三毒心也。制三毒，成无量善法聚。聚者，会也。无量善法，普会于心，故名三聚净戒。问：如经所说，三聚净戒者，誓断一切恶，誓修一切善，誓度一切众生。今唯言制三毒心，岂不文义有乖也？答：佛所说是真实语也。菩萨于过去因中修行时，为对三毒发三誓愿：誓持一切净戒，对贪毒。誓断一切恶，常修一切善，对嗔毒。誓度一切众生，故常修慧，对痴毒。由持如是戒定慧三种净法，故能超彼三毒，成一佛道也。誓断一切恶，（摄律仪，戒也），誓修一切善（摄善法，定也），誓度一切众生（饶益有情，慧也）。以上三聚净戒也。

2025年1月1日《六祖坛经笺注》般若品第二

【善知识，我此法门，】《注维摩经》八：肇曰：言为世则谓之法，众圣所由谓之门。
【从一般若生八万四千智慧。】西天之法，凡显物之多，常举八万四千之数，略名八万四。如《般舟赞》：门门不同八万四。
○《法华经·药王品》：火灭已后，收拾舍利，作八万四千宝瓶，以起八万四千塔。《胜鬘经》：广大义者，则是无量，得一切佛法，摄八万四千法门。《智度论》：般若波罗蜜，能除八万四千病根本。《止观》一：一一尘有八万四千尘劳。又《法华经·见宝塔品》：持八万四千法藏十二部经为人演说。又《妙音菩萨品》：与妙音菩萨俱来者，八万四千人。又云：与八万四千菩萨围绕。又云：是八万四千菩萨，得现一切色身三昧。又《智度论》二：八万四千官属，亦各得道。则不数枚举也。
【何以故？为世人有八万四千尘劳。】八万四千尘劳，犹言八万四千烦恼也。尘劳即烦恼之异称，可以污吾人之真性者。
○《止观》一：一一尘有八万四千尘劳。
○《破相论》：无明之心，虽有八万四千烦恼情欲，及恒河沙众恶，皆由三毒以为根本。此三毒心，自能具足一切诸恶。犹如大树，根虽是一，所生枝叶，其数无边。彼三毒根，一一根中生诸恶业。百千万亿倍过于前，不可为喻。


2025年1月2日《六祖坛经笺注》般若品第二

【若无尘劳，智慧常现，不离自性。悟此法者，即是无念。】无念，无妄念也。即正念之异名。
○《三慧经》：问曰：何等能知一万事毕？报曰：一者谓无意无念，万事自毕。意有间念，万事皆失。
○古德云：无念者，心体灵知，湛寂不动，如镜鉴像，如灯显物。其像之妍丑，物之纤洪，而镜与灯不知也。虽曰不知，未尝毫发少隐也。其照体本空而能显物，曾何念虑于其间哉？所谓繁兴大用，举必全真。我常于见闻知觉之顷欲觅念相，如毫发许，了不可得，而曰无念。非不念也。无念之念，生无生相，住无住相，异无异相，灭无灭相。非思虑计度所知。惟洞彻法源者，颇测其仿佛。未易与缠情缚识者语也。
【无忆无著，】无著，不执著于事物之念之谓也。
【不起诳妄，用自真如性，以智慧观照。】以智慧照见事理也。
○《法藏心经疏》：观照，能观妙慧。
○《六祖金刚经口诀》：但以自己性智慧，照破诸妄。则晓然自见。
【于一切法，】《智度论》二：一切法，略说有三种：一者有为法，二者无为法，三者不可说法。此三已摄一切法。
○《楞伽经》：佛告大慧，一切法者，谓善，不善，无记，有为，无为，世间，出世间，有罪，无罪，有漏，无漏，受，不受。
【不取不舍，】《楞伽经》：譬如恒沙，一切鱼鳖轮收，魔罗师子象马人兽践踏，沙不念言彼恼乱我，而生妄想。自性清净，无诸垢污。如来应供等正觉，自觉圣智恒沙，大力神通自在等沙，一切外道诸人兽等一切恼乱，如来不念面生妄想。如来寂然，无有念想。如来本愿，以三昧乐安众生故，无有恼乱。犹如恒沙，等无有异。又断念恚故。
【即是见性成佛道。】


2025年1月3日《六祖坛经笺注》般若品第二

【善知识，若欲入甚深法界】法之幽妙者名深，深之极者名甚。
○《探玄记》十一：超情曰深，深极曰甚。
○《光明文句》：彻到三谛。故言甚深。
○《清凉观经疏》：一真法界。谓寂寥虚旷冲深包博，该括万有，即是一心。
【及般若三昧者，】《大乘义章》二：以心合法，离邪乱。故曰三昧。
○《玄应音义》三：三昧，正言三摩地，译云等持。等者，正也。正持心也。持谓持诸功德也。或云正定，谓住缘一境，离诸邪乱也。
○《大智度论》四十三：般若不异三昧，三昧不异般若。般若不异菩萨三昧，菩萨三昧不异般若。般若三昧即是菩萨，菩萨即是般若三昧。又一百卷：散乱心中，但有智慧，不名三昧。今从师闻已，一心思惟，名为三昧。摄心不散，智慧变成三昧。
○《翻译名义集》：三昧此云调直定，又云正定，又云正受。
○远法师云：夫称三昧者何？专思寂想之谓也。思专则志一不分，想寂则气虚神朗，气虚则智恬湛照，神朗则无幽不彻。
【须修般若行，持诵《金刚般若经》，】持诵者，受持或读诵经典或真言也。
○《金刚般若经》，为《大般若经》第二处第九会五百七十七卷，具名《金刚般若波罗蜜经》。有三译本，一秦之罗什译，一元魏之菩提流支译，一陈之真谛译，各一卷。又有三译，隋之达磨崛多，唐之义净及唐之玄奘。合为六译。
【即得见性。】《六祖金刚经自序》：金在山中，山不知是宝，宝亦不知是山。何以故？为无性故。人则有性，取其宝用。得遇金师，錾凿山破，取矿烹炼，遂成精金。随意使用，得免贫苦。四大身中，佛性亦尔。身喻世界，人我喻山，烦恼喻矿，佛性喻金，智慧喻工匠，精进猛勇喻錾凿。身世界中，有人我山。人我山中，有烦恼矿。烦恼矿中，有佛性宝。佛性宝中，有智慧工匠。用智慧工匠，凿破人我山，见烦恼矿，以觉悟火烹炼，见自金刚佛性了然明净。


2025年1月4日《六祖坛经笺注》般若品第二

【当知此经功德，】《胜鬘经宝窟》上本：恶尽言功，善满曰德。又德者得也。修功所得，故名功德也。
【无量无边。经中分明赞叹，莫能具说。】《金刚般若波罗蜜经》云：须菩提，一切诸佛及诸佛阿耨多罗三藐三菩提法，皆从此经出。又云：若善男子善女人于此经中，乃至受持四句偈等，为他人说，而此福德，胜前福德。（前福德，指以七宝满恒河沙数三千大千世界以用布施也，）又云：若复有人，得闻是经，信心清净，则生实相。当知是人，成就第一希有功德。又云：若有善男子善女人能于此经受持读诵，即为如来以佛智慧悉知是人悉见是人，皆得成就无量无边功德。又云：是经有不可思议不可称量无边功德。又云：或善男子善女人，于后末世，有受持读诵此经，所得功德，我若具说者，或有人闻，心即狂乱，狐疑不信。须菩提，当知是经义不可思议，果报亦不可思议。案此即经中赞叹之明文也。
○具说一一详述也。
【此法门是最上乘。】最上乘，至极之教法也。诸宗各名其宗义。
○《法华经·授记品》，诸菩萨智慧坚固，了达三界。求最上乘。
○《金刚经》：如来为发大乘者说，为发最上乘者说。圭峰注曰：最上乘者，一佛乘也。
○最上乘者，不见垢法可厌，不见净法可求，不见众生可度，不见涅槃可证；不作度众生心，不作不度众生心。是名最上乘。
○《六祖金刚经注》：不见垢秽可厌，不见清净可求。无遣可遣，亦不言无遣。无住不住，亦不言无住。心量广大，廓若太虚，无有边际。即是最上乘诸佛地位也。
【为大智人说，】大智人，为有广大之智慧，通达一切事理之人也。
○《维摩经·佛国品慧远疏》：言大智者，是佛智也。佛慧深广，故名大智。
【为上根人说。】上根人者，眼等诸根上利之人也。
○《止观》一之一：为上根性说圆满修多罗，二乘如哑如聋。


2025年1月5日《六祖坛经笺注》般若品第二

【小根小智人闻，】小根人者，其根性只可受小乘教之人也。
○《唯识述记》一本：令小根等渐登圣位。
○闻，闻之也。
【心生不信。】不信者，心念不澄净，于三宝之实德不乐欲也。
【何以故？譬如天龙下雨于阎浮提，】天龙者，诸天与龙神，为八部众之二众。
○《法华经·普门品》：科注云，龙者是鳞虫之长。有四种：一，守天宫殿。二，兴云致雨。三，地龙，开决江河者也。四，伏藏龙，守护轮王宝藏者也。
○阎浮提，新称瞻部洲。为须弥山南方大洲之名。即吾人之住处也。
【城邑聚落，】城，城郭也。内曰城，外曰郭。邑，都邑也。大曰都，小曰邑。
○聚落，即村落也。为人所集居之处。
○《周礼》：四县为都，四井为邑。《左传》：凡有宗庙先君之主曰都，无曰邑，都曰城。
○聚落，《通鉴纲目》十云：人所聚居，故云村落，屯落，陀落，聚落。
○《善见律》云：有市名聚落。
【悉皆漂流，如漂草叶。若雨大海，不增不减。】此喻上根人大智人之容量。
【若大乘人，】《宝积经》二十八：诸佛如来正真正觉所行之道，彼乘名为大乘。【若最上乘人，闻说《金刚经》，】《六祖金刚经口诀》：《大般若经》六百卷，皆如来为菩萨果人说佛性。然而其间犹有为顿渐者说。惟《金刚经》为发大乘者说。是故其经先说四生四相，次云凡所有相皆是虚妄，若见诸相非相，即见如来。盖显一切法，至无所住，是为真谛。故如来于此经，凡说涉有，即破之以非，直取实相，以示众生。盖恐众生不解佛所说，其心反有所住故也。如所谓佛法即非佛法之类是也。
【心开悟解，故知本性自有般若之智，自用智慧，常观照】以智慧照见事理曰观照。
○《肇论》：观照般若照事照理故。
○《法藏心经疏》：观照能观妙慧。
【故，不假文字。】《楞伽经》：大慧，如来不说堕文字法，文字有无不可得故。除不堕文字。大慧，若有说言，如来说堕文字法者，此则妄说。法离文字故。是故大慧，我等诸佛及诸菩萨，不说一字，不答一字。所以者何？法离文字故。

2025年1月6日《六祖坛经笺注》般若品第二

【譬如雨水，不从无有，元是龙能兴致，令一切众生，一切草木，有情无情，】无情，指草木国土而言。
○《大论》四十一：梵云仆呼善那，此云众生。谓众缘所生。
○《释迦谱》一：众共生世，故云众生。
○有情指众生，无情指草木。
【悉皆蒙润。百川众流，却入大海，合为一体。】《法华经·药草喻品》：如彼大云雨，于一切草木丛林及诸药草，如其种性，具足蒙润，各得生长。
○《智度论》五十九：譬如阎浮提阿那婆达多地四大河流，一大河有五百小川归之，俱入大海，则失其本，名为一味，无有别异。
○《涅槃无名论》：天地与我同根，万物与我一体。
○《法界观》：情与非情共一体。
【众生本性般若之智，亦复如是。善知识，小根之人闻此顿教，犹如草木，根性小者，若被大雨，悉皆自倒，不能增长。】《大智度论》十九：求佛道者，随其诸根利钝，各得其道。譬如龙王降雨，普雨天下，雨无差别。大树大草根大故多受，小树小草根小故小受。
○案，今变通言之，故云悉皆自倒。盖示小根人不堪大受也。
【小根之人，亦复如是。元有般若之智，与大智人更无差别，因何闻法不自开悟？缘邪见障重，】《大乘义章》五本：能碍圣道，说以为障。
【烦恼根深。犹如大云覆盖于日，不得风吹，日光不现。】《十地经》曰：众生身山有金刚佛性，犹如日轮，体明圆满，广大无边，只为五阴重云所覆，如瓶内灯光，不能显现。


2025年1月7日《六祖坛经笺注》般若品第二

【般若之智亦无大小，为一切众生自心迷悟不同。迷心外见，修行觅佛，未悟自性，即是小根。若开悟顿教，】对渐教而言。顿者，顿极顿速之义。而说迅速成佛之教法，谓之顿教。唐释慧海曰：此顿悟门，以无念为宗，妄心不起为旨。以清净为体，以智为用。顿悟者，不离此生，即得解脱。何以知之？譬如师子儿，初生之时，即真师子。修顿悟者，亦复如是。即修之时，即入佛位。如竹春生笋，不离于春，即与母齐，等无有异。何以故？为心空故。修顿悟者，亦复如是。为顿除妄念，永绝我人，毕竟空寂，即与佛齐，等无有异。故云：即凡即圣也。修顿悟者，不离此身，即超三界。经云：不坏世间而超世间，不舍烦恼而入涅槃。不修顿悟者，犹如野干随逐师子，经千百劫，终不得成师子。
【不执外修，但于自心常起正见，】正见，为八正道之一。离诸邪倒之正观也。
○《胜鬘经》：非颠倒见，是名正见。
○《四教仪集注》中：正以不邪为义。
【烦恼尘劳，常不能染，即是见性。善知识，内外不住，去来自由，能除执心，】因事物而执著不离之心名执心。
○《广百论释》：非唯空有，亦复空空，遍遣执心。
【通达无碍，】通达者，通于事理而不壅滞之谓也。
○《金刚经》：若菩萨通达无我法者，如来说名真是菩萨。
○《往生论注》下：无碍者，谓知生死即涅槃，如是等入不二门无碍相也。
【能修此行，与般若经本无差别。】《般若经者》，说般若波罗蜜深理经典之总名也。有《大般若经》，《放光般若经》，《摩诃般若波罗蜜经》，《光赞经》，《道行般若经》，《佛母出世三法藏般若波罗蜜多经》，《佛母宝德藏般若波罗蜜经》，《大明度经》，《摩诃般若钞经》，《胜天王般若波罗蜜经》，《文殊师利所说摩诃般若波罗蜜经》，《文殊师利所说般若波罗蜜经》，《濡首菩萨无上清净分卫经》，《金刚般若波罗蜜经》，《仁王般若波罗蜜经》，《了义般若波罗蜜经》，《般若波罗蜜多心经》，《开觉自性般若波罗蜜多经》等。



2025年1月8日《六祖坛经笺注》般若品第二

【善知识，一切修多罗及诸文字、】修多罗或翻为契经。契理合机名契；贯穿法相，摄持所化，如经之于纬名经。
【大小二乘，】大乘与小乘也。对小机说罗汉道，名小乘；对大机说作佛之道，名大乘。又四部《阿含经》为小乘，《法华经》《维摩经》等为大乘也。○《法华·游意》下：佛教虽复尘沙，今以二义往收，则事无不尽。一者赴小机，说名曰小乘。二者赴大机，说称为大乘。
【十二部经，】十二部经，一切经分为十二类之名也。
○《智度论》三十三：一，修多罗，此句契经。二，祇夜，译为应颂，又为重颂。三，伽陀，译为讽颂，又为孤起颂。四，尼陀那，此译因缘。五，伊帝目多，此译本事。六，阇多伽，此译本生。七，阿浮达摩，新名阿毗达磨。八，阿波那陀，此译譬喻。九，优婆提舍，此译论义。十，优陀那，此译自说。十一，毗佛略，此译方广。十二，和伽罗，此译授记。以上十二部中。惟修多罗、祇夜与伽陀三者，为经文中体裁之上者。其余九部，不过记载其经文，从别事而立名耳。
【皆因人置。】随大小机，佛为施设。
【因智慧性，方能建立。若无世人，一切万法本自不有】。一切万法，见前。
【故知万法本自人兴，一切经书，因人说有。缘其人中有愚有智。愚为小人，智为大人。愚者问于智人，智者与愚人说法。愚人忽然悟解心开，即与智人无别。善知识，不悟即佛是众生。一念悟时，众生是佛。故知万法尽在自心。何不从自心中，顿见真如本性。】《唯识论》二：真，谓真实。显非虚妄。如，谓如常，表无变易。谓此真实，于一切法，常如其性，故曰真如。
○《大乘止观》：此心即自性清净心。又名真如，亦名佛性，亦名法身，亦名如来藏，亦名法界，亦名法性。
○《华严·回向品》云：真如照明为性。

2025年1月9日《六祖坛经笺注》般若品第二

【《菩萨戒经》云】：姚秦罗什，于《梵纲经》中最后译出之《菩萨心地戒品》第十，为二卷。题曰《梵纲经卢遮那佛说菩萨心地戒品第十》。后于此下卷之中，偈颂已后，所说之戒相，别录为一卷，以便持诵。台祖智者名之为《菩萨戒经》。
【我本元自性清净，】我者，常住于已身之一主宰也。
○《唯识论》：我为主宰。
○自性清净，即自性清净心也。吾人本有之心，自性清净，离一切之妄染者是。【若识自心见性，】《传心法要》上：真心无相，不来不去。生时性亦不来，死时性亦不去。湛然圆寂，心境一如。但能如是直下顿了，不为三世所拘系，便是出世人也。
○案，出世人即识自心见性之人。
【皆成佛道。】《普照禅师修心诀》云：不识自心是真佛，不识自性是真法。欲求法而远推诸圣，欲求佛而不观已心。若言心外有佛，性外有法，坚执此情，欲求佛道者，纵经尘劫，烧身炼臂，敲骨出髓，刺血写经，长坐不卧，一食卯齐，乃至转读一大藏教，修种种苦行，如蒸沙作饭，只益自劳尔。但识自心，恒沙法门，无量妙义，不求而得。故世尊云：普观一切众生，具有如来智慧德相。又云：一切众生，种种幻化，皆生如来圆觉妙心。是知离此心外，无佛可成。过去诸如来，只是明心底人。现在诸贤圣，亦是修心底人。未来修学人，当依如是法。愿诸修道之人，切莫外求。心性无染，本自圆成。但离妄缘，即如如佛。
【《净名经》云：】净名经，即《维摩诘所说经》之别名。
【即时豁然，】豁然，《说文》：豁达也。
【还得本心。】《维摩经·三弟子品》：时维摩诘即入三昧，令此比丘，自识宿命。曾于五百佛所，殖众德本，回向阿耨多罗三藐三菩提。即时豁然，还得本心。

2025年1月10日《六祖坛经笺注》般若品第二

【善知识，我于忍和尚处，】忍和尚，即五祖忍大师。
【一闻言下便悟，】一闻，一闻法也。
○《宗镜录》二：上上根人，一闻千悟。
○案，事见上文三更付法时。
【顿见真如本性。是以将此教法流行，】此教法，指达磨以来以心传心之法。
○《释签》一：弘宣教法。
○流行者，如水之流行，所及者远也。
○《孟子》：孔子曰：德之流行，速于置邮而传命。
【令学道者顿悟菩提，】一类有大心之众生，闻大乘行大法而直证佛果者，名为顿悟。又速疾证悟妙果者，名顿悟也。
○案，此云顿悟菩提，即顿时悟得菩提之义。
○菩提注见前。
【各自观心，自见本性。若自不悟，须觅大善知识，解最上乘法者】，《心地观经》三：菩提妙果不难成，真善智识实难遇。
【直示正路。是善知识有大因缘。】《维摩经·佛国品注》：什曰：力强为因，力弱为缘。肇曰：前后相生，因也。现相助成，缘也。诸法要因缘相假，然后成立。
○《止观》五下：招果为因，缘名缘由。
【所谓化导令得见性。】《演密钞》五：化谓教化，导谓示导。
○《法华经·妙庄严王本事品》：若善男子善女人，种善根故，世世得善智识。其善智识，能作佛事，示教利喜，令入阿耨多罗三藐三菩提。大王当知善智识者，是大因缘。所谓化导，令得见佛，发阿耨多罗三藐三菩提心。
【一切善法，因善知识能发起故。】发起，物之初起也。
○《注维摩经》二：显维摩诘辩才殊胜，发起众会。
【三世诸佛，十二部经，在人性中本自具有，】《华严·出现品》：无一众生，而不具有如来智慧。但以妄相执著，而不证得。若离妄相，一切智，自然智，无碍智，即得现前。
【不能自悟。】譬如人虽自具见分，不依外之光明，不辨诸色相。

2025年1月11日《六祖坛经笺注》般若品第二

【须求善知识，指示方见。若自悟者，不假外求】。唐释慧海云：贫道闻江西和尚道，汝自家宝藏，一切具足，使用自在，不假外求。我从此一时休去，自己财宝随身受用，可谓快活。无一法可取，无一法可舍。不见一法生灭相，不见一法去来相。遍十方界，无一微尘许不是自家财宝。
【若一向执谓须他善知识望得解脱者，】《探玄记》八：情无异念，故云一向。
○《剪灯新话句解》二：何一向薄情如是。注一向犹言一偏也。
○《名义集》七：肇曰：纵任无碍，尘累不能抱。解脱也。
【无有是处。何以故？自心内有知识自悟。若起邪迷，妄念颠倒，外善知识虽有教授，】教授见前。
【救不可得。】不能救其邪迷颠倒。
【若起正真般若观照，】海水一滴，自明证据，则心遍一切，智临万境，无物不照，无理不通，是谓正真观照。
【一刹那间，】《西域记》二：时极短者，谓刹那也。
○《楞严经》二：沉思谛观，刹那刹那，念念这间，不得停止。
【妄念俱灭。若识自性，一悟即至佛地。】《普照禅师修心诀》云：昔异见王问婆罗提尊者曰：何者是佛？尊者曰：见性是佛。王曰：师见性否？尊者曰：我见佛性。王曰：性在何处？尊者曰：性在作用。王曰：是何作用？我今不见。尊者曰：今见作用。王自不见。王曰：于我有否？尊者曰：王若作用，无有不是。王若不用，体亦难见。王曰：若当用时。几处出现？尊者曰：若出现时。当有其八。王曰：其八出现，当为我说。尊者曰：在胎曰身，处世曰人，在眼曰见，在耳曰闻，在鼻辨香，在舌谈论，在手执捉，在足运奔。遍现俱该沙界，收摄在一微尘。识者知是佛性，不识者唤作精魂。王闻：心即开悟。
○《四教仪》十：佛地机缘若熟，以一念相应慧，顿断残习成佛。又；直了上无佛果可求，下无众生可化，是名为至佛地。


2025年1月12日《六祖坛经笺注》般若品第二

【善知识，智慧观照，内外明彻，识自本心。若识本心，即本解脱。】唐释慧海云：若自了了知心不住一切处，即名了了见本心也。亦名了了见性也。只个不住一切处心者，即是佛心，亦名解脱心，亦名菩提心，亦名无生心，亦名色性空。经云：证无生法忍是也。汝若未得如是之时，努力努力，勤加用功，功成自会。所以会者，一切处无心即是会。言无心者，无假不真也。假者，爱憎心是也。真者，无爱憎心是也。但无憎爱心，即是二性空。二性空者，自然解脱也。
【若得解脱，即是般若三昧。般若三昧，即是无念。】《顿悟入道要门论》上：无念者，一切处无心是，无一切境界，无余思求是。对诸境色，永无起动，是即无念。又曰：得无念者，六根无染故。自然得入诸佛知见。
【何名无念？知见一切法，心不染著，】爱欲之心，浸染外物，执著而不离，名染著。
○《新译仁王经》中：愚夫垢识，染著虚妄，为相所缚。
【是为无念。用即遍一切处，亦不著一切处。但净本心，使六识】六识，眼识，耳识，鼻识，舌识，身识，意识也。对于六根之色声香味触法六境，能生见闻嗅味觉知之了别作用者是也。
【出六门，】眼耳鼻舌身是外五门，内有意门，共六门。
【于六尘中无染无杂。】六尘见前。
○《法华经·序品》：纯一无杂。
○《顿悟入道要门论》上：喻如明鉴，鉴中虽无像，而能现万像。何以故？为鉴明故能现万像。学人为心无染故，妄念不生，我人心灭，毕竟清净。以清净故，能生无量知见。


2025年1月13日《六祖坛经笺注》般若品第二

【来去自由，通用无滞。即是般若三昧，自在解脱。】进退无碍名自在。又心离烦恼之系缚，通达无碍，名自在。
○《法华经·序品》：尽诸有结，心得自在。
○《顿悟入道要门论》上：问：此顿悟门，以何为宗，以何为旨，以何为体，以何为用？答：无念为宗，妄心不起为旨，以清净为体，以智为用。问：既言无念为宗，未审无念者无何念？答：无念者，无邪念，非无正念。云何为邪念？去何名正念？答：念有念无，即名邪念。不念有无，即名正念。念善念恶，名为邪念。不念善恶，名为正念。乃至苦，乐，生，灭，取，舍，怨，亲，憎，爱，并名邪念。不念苦乐等，即名正念。问：云何是正念？答：正念者，唯念菩提。问：菩提可得否？答：菩提不可得。问：既不可得，云何唯念菩提？答：只如菩提，假立名字，实不可得。亦无前后得者，为不可得故。即无有念。只个无念，是名真念。菩提无所念。无所念者，即一切处无心，是无所念。只如上说如许种无念者，皆是随事方便，假立名字。皆同一体，无二无别。但如一切处无心，即是无念也。得无念时，自然解脱。
【名无念行。】《海水一滴》云：直了自心。无性无念，则在眼曰见，在耳曰闻，在手执捉，在脚运奔。六根门头，无障无碍。六尘堆里，无染无杂。谓之无念行。
【若百物不思，当令念绝，即是法缚，】《圆觉经》：菩萨不与法缚，不求法缚。【即名边见。】边见，为五见之一。（五见：一身见，二边见，三邪见，四见取见，五戒禁取见，）即或为断见，或为偏于常见一边之恶见也。
【善知识，悟无念法者，万法尽通。悟无念法者，见诸佛境界。悟无念法者，至佛地位。】


2025年1月14日《六祖坛经笺注》般若品第二

【善知识，后代得吾法者，将此顿教法门，于同见同行，】同行，为三善知识之一。同心而行道者之谓也。
○《止观辅行》：言同行者，已他互同，递相策发，人异行同，故名同行。
【发愿受持】发愿，发起誓愿也。
○《阿弥陀经》：应当发愿，生彼国土。
○受，领受。持，忆持。以信力故受，以念力故持。为法华五种法师行之一也。○《胜鬘宝窟》上本：始则领受在心曰受，终则忆而不忘曰持。
【如事佛故，终身而不退者，定入圣位。】三乘圣果之位也。
○《华严经》二十六：愿一切众生，速入圣位。
【然须传授从上以来默传分付，】默传者，以心传心，见性成佛。宗门之传授，在言语之外，故名默。
【不得匿其正法。】正法，真正之道法也。不差于理，故名正。
【若不同见同行，在别法中，】别法指非禅宗一派而言。
【不得传付，损彼前人，究竟无益。恐愚人不解，谤此法门，百劫千生，断佛种性】。佛种，生佛果之种子也。
○《探玄记》一：菩萨所行，名为佛种。
○《四教集解》中：种即能生，性名不改。
○《本业经元晓疏》：种性者，种，是种类义；性，是体性义。
【善知识，吾有一无相颂，】绝真理之众相名无相。
○《大乘义章》二：言无相者，释有两义：一，就理彰名，理绝众相，故名无相。二，就涅槃法相释。涅槃之法离十相，（《涅槃经》三十：色相，声相，香相，味相，触相，生住坏相，男相，女相，是名十相），故曰无相。
○《大论》曰：般若波罗蜜，是无相相，
○按无相颂者，即心地无相之颂也。于一切相，离一切相，即是无相。
【各须诵取。在家出家，】在家，对出家之称。即在家而有父母妻子者。
○出家，出离在家之生活，修沙门之净行者。
○《释氏要览》上：毗婆沙论云：家者，是烦恼因缘。夫出家者，为灭垢累。故宜远离也。
○《维摩经·弟子品》：我听佛言，父母不听，不得出家。
【但依此修。若不自修，惟记吾言，亦无有益。听吾颂曰：】《法华玄赞》二：颂者，美也。歌也。颂中文字极美丽故、歌颂之故、讹略云偈。


  2025年1月15日《六祖坛经笺注》般若品第二

【说通及心通，】心通即宗通也。宗通者，即自证殊相之相也。说通者，说法逗机之相也。
○《楞伽经三·一切佛语心品》：尔时大慧菩萨复白佛言：世尊，唯愿为我及诸菩萨说宗通相。若善分别宗通相者，我及诸菩萨通达是相。通达是相已，速成阿耨多罗三藐三菩提，不坠觉相及众魔外道。佛告大慧：谛听谛听，善思念之，当为汝说。大慧白佛言：唯然，受教。佛告大慧：一切声闻缘觉菩萨，有二种通相，谓宗通及说通。大慧，宗通者，谓缘自得胜进相，远离言说文字妄相，趣无漏界自觉地自相，远离一切虚妄觉想，降伏一切外道众魔，缘自觉趣光明辉发，是名宗通相。云何说通相？谓说九部种种教法，离异不异有无等相。以巧方便，随顺众生。如应说法，今得度脱，是名说通相。大慧，汝及余菩萨，应当修学。
○《南巢法惠宏德禅师证道歌注》：宗通者，即悟诸佛之心宗也。乃达磨大师单传直指之道。不可以智知，不可以识识，惟在当人自证自悟，到无证无悟之地。所以从上诸老递相出兴，向千圣顶□上提持者一著子，俾学者尽得单传直指之妙，方谓宗通也。然后命掌藏钥，披阅一代圣教，备知顿渐秘密不定之方，藏通别圆之味，方谓说通也。
【如日处虚空。】《传心法要》上：你但离却有无诸法，心如日轮常在虚空，光明自然，不照而照。不是省力底事。到此之时，无栖泊处即是行诸佛行，便是应无所住而生其心。
○《南巢法惠证道歌注》云：宗说既通，定慧均等，方为圆明。
【唯传见性法，出世】诸佛欲济度众生，舍净土而来婆娑世界，谓之出世。即佛出现于世也。余详前注。
【破邪宗。】凡不以见性为宗者，曰邪宗。
【法即无顿渐，】顿渐，顿教与渐教也。此二者以判诸大乘教。
【迷悟有迟疾。只此见性门，愚人不可悉。说即虽万般，合理还归一。烦恼暗宅中，常须生慧日。】慧日者，譬喻佛之智慧，如日能照世之暗冥也。
○《无量寿经》下：慧日照世间，清除生死云。
【邪来烦恼至，】烦恼至便是邪来。
【正来烦恼除】。烦恼除便是正来。
○邪来，一念不觉。正来，正念开发。邪正二相。共是取舍之念。


2025年1月16日《六祖坛经笺注》般若品第二

【邪正俱不用】。《海水一滴》：邪正烦恼，同一性空，分别假相，妙心现影。譬如彼燃灯时，暗忽消灭。明生时，暗何处去；暗来时，明何处灭。明暗代谢之法，二相共是空中假变，而无真实相。故云邪正俱不用。
【清净至无余。】无念清净，至达不生灭之地。
○无余，指无余涅槃而言。《六祖金刚经注》曰：无余者，真常湛寂也。《法华经》云：佛当为除断，令尽无有余。涅槃者，菩萨心无取舍，如大月轮，圆满寂静。
○《唯识论》十：无余依涅槃，谓即真如出生死苦。烦恼既尽，余依亦灭。众苦永寂，故名涅槃。
【菩提本自性，】菩提本自性，性净本有菩提。非可修相，非可作相。
【起心即是妄。】起心者，起他希求之念，实非正念。
【净心在妄中，】或云：本净明心非别处，惟在众生妄心中。
【但正无三障。】障正道，害善心之三障也。三障者：一，烦恼障，如贪欲愚痴等之惑。二，业障，如五逆十恶之业。三，报障，如地狱饿鬼畜生等之苦报。
○此句言但正则尽凡情是正心，别不见障惑所在。
【世人若修道，一切尽不妨。常自见己过，与道即相当。】自顾自己过愆，即与道相当。
【色类自有道，】《刊定记》四：类即流类，即胎卵等四也。
○《华严经》：尽法界，虚空界，十方刹海，所有众生种种差别，种种生类，种种色身等。
○此句言一切生类，各自俱有大道。
【各不相妨恼。】本具大道，故无妨亦无恼。
【离道别觅道，终身不见道。】道本不离人。若向别处寻道，则终身不能见道矣。【波波度一生，】波波，犹言奔波也。
○岑参诗：风尘奈尔何，终日独波波。
○一生，犹言一世。
【到头还自懊。】到头，毕竟之意。懊，懊悔也。懊恼也。
【欲得见真道，】真道，真实之道，即无上正真道也。
○《瞿醯经》下：我行真道，何用咒术事耶？
○《菩萨睒子经》：使我今疾速成此无上正真佛道。

2025年1月17日《六祖坛经笺注》般若品第二

【行正即是道。】洒洒落落之境。
【自若无道心，】无道心者，无求佛果之心也。
【闇行不见道。若真修道人，不见世间过。】世间有二：一为有情世间，一为器世间。此指有情世间而言。为一切有情栖息之世间，换言之，即人类是也。过，过失也，罪愆也。
○黄檗曰：如今但学无心，顿息诸缘，莫生妄想分别。无人无我，无贪嗔，无憎爱，无胜负，但除却如许多种妄想。性自本来清净，即是修行菩提法佛等。
【若见他人非，自非却是左。】言若见他人有非，即是自己之非。却是计之左也。【他非我不非，】意言他人之非，在于他人，而我不以为非。
【我非自有过。】言若以他人之非为非，即为自己之过。
【但自却非心，】却，止也，退也。此句言，但以自己去尽非薄他人之心也。
【打除烦恼破。】《入道要门》下曰：若无我者，逢物不生是非。是者我自是，而物非是也。非者我自非，而我非非也。即心无心，是为通达佛道。即物不起见，是名达道。逢物直达知其本源，此人慧眼开，智者任物不任己。即无取舍违顺。愚人任己不任物，即有取舍违顺。不见一物，名为见道。不行一物，名为行道。
【憎爱不关心，】唐释慧海曰：见一切色时，不起染著，不染著者，不起爱憎心，即名见无所见也。若得见无所见时，即名佛眼，更无别眼。若见一切色时，起爱憎者，即名有所见。有所见者，即是众生眼，更无别眼作众生眼。乃至诸根，亦复如是。
【长伸两脚卧。】此偈自世人若修道下至此，是祖祖相传之身脉。大须参详。
○《传心法要》下：《净名》云：唯置一床，寝疾而卧，心不起也。如人卧疾，攀缘都息。妄想歇灭，即是菩提。

2025年1月18日《六祖坛经笺注》般若品第二

【欲拟化他人，自须有方便。】《法华玄赞》三：施为可则曰方，善逗机宜曰便。方是方术，便谓稳便。方便之法，名方便。
○此二句言欲化他人，自己须有逗人机宜之方法。
【勿令彼有疑，】此句言以方便善巧施之于人，须使人实信己语之真，而无疑惑之余地。所谓打破学人之疑团，勿令摘叶寻枝也。
【即是自性现。】疑团既打破，即是学人之自性出现。
【佛法在世间，不离世间觉。】物物全真，头头现成。
【离世觅菩提，恰如求兔角。】愚人误兔之耳为角，此以喻物之必无也。
○《楞严经》：无则同于龟毛、兔角。
○《智度论》一：有佛法中方广道人言：一切法不生不灭，空无所有，譬如免角、龟毛常无。
○同十二：又如兔角、龟毛，亦但有名而无实。
【正见名出世，】《胜鬘经》：非颠倒见，是名正见。
○《华严经》三十：正见牢固，离诸妄见。
○超出世间而修净行谓之出世。
○《金刚三昧经》一：令彼众生获得出世果。
○《智度论》一：一人出世，多人蒙庆。
【邪见名世间。】非正见曰邪见。
○《注维摩经·不二品》：什曰：世间，三界也。
【邪正尽打却，】邪见正见，一齐打扫净尽也。
【菩提性宛然。】《原人论注》：宛然者分明貌，即显然可见也。
【此颂是顿教，】速疾顿悟而成佛果之法曰顿教。
【亦名大法船。】佛以渡人过生死海，到涅槃岸，譬如船筏，故曰法船。
○《付法藏传》六：欲出三界生死大海，必假法船，方得度脱。
【迷闻经累劫，悟则刹那间。】迷闻，闻而不悟也。若了悟，则刹那成佛。
○《摄论》六：此时长远，何日成佛？答曰：处梦谓经年，悟乃须臾顷。故虽时无量，摄在一刹那。
○此颂至刹那间四句。总结上文。
【师复曰：今于大梵寺说此顿教，】《传灯录》五：韶州剌史韦璩请于大梵寺转妙法轮。
【普愿法界众生言下见法成佛。】
【时韦使君与官僚道俗，闻师所说，无不省悟。一时作礼，皆叹善哉，何期岭南有佛出世。】




2025年1月19日《六祖坛经笺注》疑问品第三

疑问品第三

  
（此品述韦使君疑问达磨祖无功德语与住生西方等说。○《唯识枢要》明五种问：一，不解故问，二，疑惑故问，三，试验故问，四，轻触故问，五，为利乐有情故问。○按今言疑问者。总兼五，别当第二也。）

【一日，韦刺史为师设大会斋。】大会，大法会也。大会而兼吃斋，故云大会斋。
○《般舟赞》：一一大会随人入。
○斋，戒也，敬也。又，斋食也。就戒律上言，食分时非时，正午以前为正时，正午以后为非时。时则可食，非时则不可食。
○《大毗卢遮那经》：我以佛眼普观一切众生大菩提心之正因，唯以持斋为根本。
【斋讫，刺史请师升座。同官僚士庶肃容再拜，问曰：弟子闻和尚说法，实不可思议。】不可思议者，言理之深妙，事之希奇，不可以心思，不可以言议也。
○《注维摩经》一：生曰：不可思议者，凡有二种：一曰，理空，非惑情所测。二曰神奇，非浅识所量。
○《金刚般若经》：当知此经义不可思议。
【今有少疑，】少，不多之意。
【愿大慈悲。】大慈悲，即大慈大悲也。
○《观无量寿经》：佛心者，大慈悲是。以无缘慈摄诸众生。
【特为解说。师曰：有疑即问，吾当为说。韦公曰：和尚所说，可不是达摩大师宗旨乎？】可不是，犹云岂不是。
○宗旨，谓正碓之意指也。
○《行事钞上》之一：寻讨者不识宗旨。
○《神僧传》：佛图澄妙解深经，旁通世论。讲说之日，正标宗旨，使始末文言，照然可了。今谓人行事之目的所在曰宗旨。
【师曰：是。公曰：弟子闻达摩初化梁武帝。】《传灯录三·达磨章》曰：广州刺史萧昂具主礼迎接，表闻武帝。帝览奏，遣使斋诏迎请。十月一日至金陵。帝问曰：朕即位以来，造寺写经度僧不可胜记。有何功德？师曰：并无功德。帝曰：何以无功德？师曰：此但人天小果，有漏之因。如影随形，虽有非实。帝曰：如何是真功德？答曰：净智妙圆，体自空寂。如是功德，不以世求。
【帝问云：朕一生造寺度僧，】朕，我也。古时上下通称之。秦始皇始作天子之自称用。
【布施设斋，】《大乘义章》十一：言布施者，以己财事分布与他，名之为布。惙己惠人，目之为施。

2025年1月20日《六祖坛经笺注》疑问品第三

【有何功德？达摩言：实无功德。弟子未达此理，愿和尚为说。师曰：实无功德。勿疑先圣之言。武帝心邪，不知正法，造寺度僧，布施设斋，名为求福，不可将福便为功德。功德在法身中，】《维摩经慧远疏》：佛以一切功德法成，故名法身。
○《大乘义章》十八：言法身者。解有二义。一显本法性，以成其身，名为法身。二以一切诸功德法而成身，故名为法身。
○《唯识论》十：大觉世尊，成就无上寂默法。故名大牟尼，亦名法身。无量无边力无畏等大功德法所庄严故。
【不在修福。师又曰：见性是功，平等是德。】无高下浅深之别名平等。平等对差别而言。宇宙本质，皆同一体。一切法，一切众生本无差别，故曰平等。
【念念无滞，常见本性，真实妙用，】欲行即行，要坐即坐。不思议神力，不可说妙用。
【名为功德。内心谦下是功，】《正法念处经》一：内心思惟，随顺正法。
【外行于礼是德。自性建立万法是功，心体离念是德。】《起信论》：所言觉义者，谓心体离念。离念相者，等虚空界，无所不遍，法界一相，即是如来平等法身。依此法身。说名本觉。
○《法藏疏》：心体离念者，离于妄念。显无不觉也。
【不离自性是功，应用无染是德。若觅功德法身，但依此作，是真功德。若修功德之人，心即不轻，】不轻人也。
【常行普敬。】普，遍也。 
【心常轻人，吾我不断，即自无功。自性虚妄不实，即自无德。为吾我自大，常轻一切故。善知识，念念无间是功，心形平直是德。自修性是功，自修身是德。善知识，功德须自性内见，不是布施供养之所求也。是以福德与功德别。武帝不识真理，非我祖师有过。】

2025年1月21日《六祖坛经笺注》疑问品第三

【刺史又问曰：弟子常见僧俗，】在家之人曰俗人，出家之人曰僧。又三人以上方称僧。
【念阿弥陀佛，】《鼓音王经》：阿弥陀佛父名月上转轮圣王，其母名殊胜妙颜，子名月明。
○阿弥陀佛有十三号。《无量寿经》上：是故无量寿佛，号无量光佛，无边光佛，无碍光佛，无对光佛，焰王光佛，清净光佛，欢喜光佛，智慧光佛，不断光佛，难思光佛，无称光佛，超日月光佛。
○《名义集》卷一：诸佛别名篇曰：阿弥陀，清净平等觉经翻无量清净佛。
【愿生西方。】《佛说阿弥陀经》：从此西方过十万亿佛土，有佛号阿弥陀，今现在说法。
【请和尚说，得生彼否？愿为破疑。师言：使君善听，惠能与说。世尊在舍卫城中，】世尊，佛之尊号也。以佛具万德，为世所尊重故也。
○《净影大经疏》：佛具众德，为世钦仰，故号世尊。
○《佛说十号经》：天人凡圣世出世间咸皆尊重，故曰世尊。
○舍卫，在中印度境。憍萨罗国之都城。为别南憍萨罗国。故名。
【说西方引化经文，】引化，引接化度也。
○经文，经之文句，能诠义理者，即能诠经文所诠之义理。
【分明去此不远。若论相说里数，有十万八千】，十万八千，言其成数也。即身中十恶八邪，十恶，十不善也。
○《法界次第》上之下：十恶者：一杀生。二偷盗。新名不与取。三邪淫。非自己之妻妾而行欲者。四妄语，新名虚诳语。五两舌，新名离间语。六恶口，新名粗恶语。七绮语，新名杂秽语。语含淫意者。八念欲。九嗔恚。十邪见。
○八邪，八正道之反对也。一邪见。二邪思惟。三邪语。四邪业。五邪命。六邪方便。七邪念。八邪定也。
【便是说远。说远为其下根，】下根，根性劣者，根机弱者。
○《涅槃经》十四：极下根者，如来终不为转法轮。
【说近为其上智。人有两种，法无两般。迷悟有殊，见有迟疾。迷人念佛求生于彼，悟人自净其心。所以佛言随其心净即佛土净。】《注维摩经·第一佛国品》云：是故宝积，若菩萨欲得净土，当净其心。随其心净，则佛土净。肇曰：众生既净，则土无秽也。


2025年1月22日《六祖坛经笺注》疑问品第三

【使君东方人，但心净即无罪。虽西方人，心不净亦有□。】□，《广韵》：俗愆字，过也。
【东方人造罪，念佛求生西方。西方人造罪，念佛求生何国？凡愚不了自性，不识身中净土，愿东愿西。悟人在处一般，】《语录解义》：一般，一样也。
○《海水一滴》：能了心无碍，则南北东西。在在处处，无往不通，全无别趣触向，面前寂光妙土，是谓在处一般。
【所以佛言随所住处恒安乐。】安乐，身安心乐也。
○《文句》八下：身无危险故安，心无忧恼故乐。
【使君心地但无不善，】心者，万法之本。能生一切诸法，故名心地。
○《心地观经》八：三界之中，以心为主。能观心者，究竟解脱。不能观者，究竟沉沦。众生之心，犹如大地。五榖五果，从大地生。如是心法，生世出世，善恶五趣，有学无学，独觉菩萨，及于如来。以此因缘，三界唯心。心名为地。
【西方去此不遥。】圜悟禅师云：赤肉团上，人人古佛家风；毗卢顶门，处处祖师巴鼻。若也恁么，反照凝然。一段光明，非色非心，非内非外。行棒也打他不著，行喝也惊他不得。直得净裸裸，赤洒洒，是个无生法忍，不退转轮，截断两头。归家稳坐，正当恁么时，不须他处觅，只此是西方。
【若怀不善之心，念佛往生难到。】往生，往生西方极乐国土。
○六祖言不善之人，虽念佛，难于往生。
【今劝善知识，先除十恶，即行十万；后除八邪，乃过八千】。《莲池大师正讹集》云：《坛经》以十恶八邪，譬十万八千。人遂谓西方极乐世界，去此十万八千。此讹也。十万八千者，五天竺国之西方也。极乐去此，盖十万亿佛刹。夫大千世界为一佛刹，十万亿刹，非人力所到，非鬼力神力天力所到。惟是念佛人，一心不乱，感应道交，到如弹指耳。岂震旦诣乎天竺，同为南瞻部之程途耶？然则六祖不知西方欤？曰：《坛经》是大众记录，非出祖笔。如六经、四子，亦多汉儒附会。胡可尽信？不然，举近况远，理亦无碍。如在市心，以北郊喻燕京，以南郊喻白下。则借近之五天喻远之极乐，欲时人易晓耳。何碍之有？
【念念见性，常行平直，到如弹指，】弹指，时之名。
○《戒疏》二下：僧祇云：二十念为瞬，二十瞬为弹指。
【便睹弥陀。】弥陀，阿弥陀之略，如来之名也。

2025年1月23日《六祖坛经笺注》疑问品第三

【使君但行十善，】十善者：不杀生，不偷盗，不邪淫，不妄语，不绮语，不恶口，不两舌，不贪欲，不嗔恚，不愚痴也。
【何须更愿往生。不断十恶之心，何佛即来迎请。若悟无生顿法，】《大智度论》七十三：无生忍者，乃至微细法不可得，何况大？是名无生。得是无生法，不作不起诸业行，是名得无生法忍。
○唐释慧海曰：不住一切处心者，即是佛心。亦名解脱心，亦名菩提心，亦名无生心，亦名色性空。经云：证无生法忍是也，
○唐释慧海曰：顿者，顿除妄念。悟者，悟无所得。
【见西方只在刹那。不悟念佛求生，路遥如何得达。惠能与诸人移西方于刹那间，目前便见。各愿见否？众皆顶礼云：】顶礼者，五体投于地，以吾顶礼尊者之足也。
○《归敬仪》下：经律文中，多云头面礼足，或云顶礼佛足者。我所贵者，顶也。彼所卑者，足也。以我所尊，敬彼所卑者，礼之极也。
【若此处见，何须更愿往生。愿和尚慈悲，便现西方，普令得见。师言：大众，】《智度论》：大众者，除佛余一切圣贤也。
【世人自色身是城，】色身，自四大五尘等之色法而成身，故名色身。
○《楞严经》十：由汝念虑，使汝色身。
【眼耳鼻舌是门。外有五门，内有意门。心是地，性是王。王居心地上，性在王在，性去王无。性在身心存，性去身心坏。佛向性中作，莫向身外求。】《血脉论》：若知自心是佛。不应心外觅佛。佛不度佛。将心觅佛，但是外觅佛者。尽是不识自心是佛。又《心王铭》云：慕道真士，自观自心。知佛在内。不向外寻。
【自性迷即是众生，自性觉即是佛，慈悲即是观音，】诸佛菩萨，以爱念给一切众生之心，曰慈悲。
○显教以观音为阿弥陀佛之弟子，密教以观音为阿弥陀佛之化身。


2025年1月24日《六祖坛经笺注》疑问品第三

○《达摩多罗禅经》下：修行者若欲广修慈心，先当系心所缘渐习令无量。灭除过恶，心不诤竞，亦无怨结，无恚清净。谓于亲中怨三种九品众生无量无数安处十方尽三分际，淳一乐行，唯除国土世界，于众生世界周普总缘成就游。行者修慈方便，先等心思惟，总缘一切众生。令心坚固灭除嗔恚而起慈心。是名总观慈无量三昧。如是总观，犹为嗔恚所缚者，当于上亲修别相慈。次于中亲下亲中人怨家次第修习九品慈心，渐离嗔恚心生爱念与种种乐具。与是乐已，然后于一切众生起法饶益心，修三种慈：广大慈，极远慈，无量慈，舍除嗔碍住仁爱心。随其所应功德善根，一切佛法皆悉与之。谓与种种法乐修种种慈，先与出家乐，次与禅定正受乐，次与菩提乐，次与寂灭乐。彼修行者，本曾所更及所未更，种种乐具自得他得清净善根。乃至无上寂灭究竟无为。随其修行意所想念。无量法乐等与众生相现在前。乐想起已，一一观察，以相自证，便得决定。犹如明镜因物像现，慈三昧镜，亦因乐事种种乐相悉现在前。或时修行为嗔恚所乱，作是思惟，我从本来，由是嗔恚多所杀害。兴诸罪逆，入于恶道。于大地狱还受苦毒，或作蜂虿、蜈蚣、毒蛇、恶龙、害鬼、罗刹，如是种种害毒之类，今不除灭，复见烧迫。以是方便，能止嗔恚。又复思惟，骂者受者，彼我无常，须臾不住。二俱过去。恶声已灭后起，二人无故共诤。又今二人，念念即灭，虚妄无实。谁骂谁受，何为颠倒，与空共斗。计我耳根，从虚妄颠倒烦恼业起。彼人舌根，亦复如是。因缘生灭，谁骂谁闻。修行如是思惟时，嗔恚缚解。能修慈心，离垢清净。如佛说，修慈者于四念处，能得决定修习增广，成就无量法门胜妙道果，不复退还。是则三种方便大慈。若已离欲，更修净妙离欲慈心。深心饶益，增广无量得真实果。因此功德，具足所愿究竟涅槃。所以者何？一切诸佛说慈为无畏。慈为一切功德之母，慈为一切功德钻燧，慈能消灭凶暴诸恶。是故修行当勤方便修离欲大慈。悲无量者，慈境界怨亲中人，悲亦如是次第修习。如佛言曰：饶益众生，说名慈心。除不饶益，说名悲心。若先于众生起饶益心，以种种乐具悉施与之。然后观众生唯见受乐，是名慈心。若先观众生受无量苦，起除不饶益心，然后见众生除不饶益。除不饶益已，受种种乐，非与乐也。是名悲心。见净相是慈，见虚空相是悲。乐行是慈，苦行是悲。是则差别。谓修行者，见诸众生凶暴、诤怒、残贼、杀害，共相逼迫无有覆护。如是见已，而起悲心为作覆护。又见众生斩截身首耳鼻肢体，苦痛无量，无能救者，修行已见，而起悲心。又修行住悲心时，见五趣众生苦痛炽然，无量烧迫，深起悲心兴救护想。如是修行悲无量善根生时无量功德相现。若见此众生，受无量苦而不起悲，是则极恶无善根人。如是大悲一切诸佛本所修习。由是究竟一切智海，行者若能具足修习，当知不久心到是处。


2025年1月25日《六祖坛经笺注》疑问品第三

【喜舍名为势至，】喜舍，亦名净舍，净施，喜施财宝也。
○势至，即大势至菩萨也。菩萨之大智，至一切处，故名。
○《存觉之报恩记》：势至显事父母之恩厚。宝瓶之中，纳前生父母之遗骨。
○《法华义疏》云：大势至者，所经之处，世界振动，恶道休息也。
○黄檗《传心法要》：观音当大悲，势至当大智。
○《达摩多罗禅经》下：喜无量者，谓修行于慈境界，以六思念等诸善功德无量佛法，及自身成就戒定智慧一切功德，饶益众生，自乐他乐，尽皆与之。见一切众生得法乐已，其心欢喜。其心欢喜，则忧戚灭。忧戚灭已，一向欣悦踊跃欢喜。念言快哉，永使安乐。于一切众生欢喜时，见有乐相轻微明净成就此相。名为喜无量三昧。如佛说修习喜等乃至识处。舍无量者，舍怨亲已等缘中品，此唯是众生，无有差别。虽慈悲喜，唯作众生行近境界近相。是故世尊说舍，种种舍各自有相，舍无量不与彼同。谓平等清净离苦乐相，舍相似相现，是名舍无量三昧。
【能净即释迦，】释迦，指释迦牟尼佛而言。
○《魏书·释老志》：所谓佛者，本号释迦文者（文即牟尼之讹略），释言能仁。谓德充道备，堪济万物也。释迦前有六佛，释迦继六佛而成道。处今贤劫。文言将来有弥勒佛，方继释迦而降世。释迦即天竺迦维卫国王之子。天竺其总称，迦维别名也。初，释迦于四月八日夜，从母右胁而生。既生，姿相超异者三十二种。天降嘉瑞以应之，亦三十二。其本起经说之备矣。
○《顿悟入道要门论》上：问：《维摩经云》：欲得净土，当净其心。云何是净心？答：以毕竟净为净。云何是毕竟净为净？答：无净无无净，即是毕竟净。问：云何是无净无无净：答：一切处无心是净。得净之时，不得作净想，即名无净也。得无净时，亦不得作无净想，即是无无净也。

2025年1月26日《六祖坛经笺注》疑问品第三

【平直即弥陀。】《唐沙门慧海语录》：法明曰：阿弥陀佛有父母及姓否？师曰：阿弥陀姓憍尸迦，父名月上，母名殊胜妙颜。曰：出何教文？师曰：出《陀罗尼集。》
○平，即平等。直，即心直。
○《大般若经》：平等平等，无所分别。何以故？自相皆空，都无分别。因无分别，行六度梵行等无相功德。谓圆满一切相智，及余无量诸佛功德。若菩萨见乞丐及旁生，起是念云：如来是福田，我应施与，及供养恭敬。旁生等非福田故，不应施与所须资具。是菩萨起如是念者，即非菩萨。所以者何？求趣无上菩提，要净自心，福田方净。故见乞者不应作是念。应作是念，我发菩提心者，非为己利，原为尽十方遍法界，一切极苦有情之所依怙。岂以分别高下，应以平等施而摄益之。
○《维摩经·佛国品》：直心是菩萨净土。又《菩萨品》：直心是道场。注：肇曰：直心者，谓质直无谄，此心乃是万行之本。什曰：直心，诚实心也。发心之始，始于诚实。
○《楞严经》：汝今欲研无上菩提，直发明性。应当直心詶我所问。十方如来，同一道故。出离生死，皆以直心，心言直故。如是乃至终始地位，中间水无诸委曲相。
【人我是须弥，】人身常有一主宰为实体，自此实体，生出人我之相，人我之见。自此执见，复生出种种之过失。
○须弥，即须弥山之略。《释氏要览》云：《长阿含》并《起世因本经》等云：四洲地心即须弥山，梵音正云苏迷卢，此名妙高山。此山有八山，绕外有大铁围山，周围回绕，并一日月昼夜回转照四天下，名一国土。
【邪心是海水，烦恼是波浪，毒害是恶龙，】恶龙，造恶之龙神也。
○《仁王经》下：恶鬼、恶龙。
○《仁王经良贲疏》：恶鬼疾疫，恶龙旱涝。
【虚妄是鬼神，】《释摩诃衍论》：鬼并及神云何差别？障身为鬼，障心为神。
【尘劳是鱼鳖，贪嗔是地狱，愚痴是畜生。】畜生，年马猪羊等也。
○《大乘义章》八末：言畜生者，从主畜养以为名也。

2025年1月27日《六祖坛经笺注》疑问品第三

【善知识，常行十善，天堂便至。除人我，须弥倒。去邪心，海水竭。烦恼无，波浪灭。毒害忘，鱼龙绝。自心地上觉性如来。】觉性，离一切迷妄之觉悟自性也。
【放大光明。】自莹名光，照物名明。
○《探玄记》三：光明亦二义：一是照暗义。二是现法义。
○《往生论》下：佛光明，是智慧相也。
【外照六门清净，】上文云：但净本心，使六识出六门，于六尘中无染无杂。
○眼耳鼻舌身为外五门，意为内一门，合为六门。已见上。
【能破六欲诸天。】六欲诸天，欲界六重之天也。亦名六欲天。一，四王天。有持国，广目，增长，多闻之四王。二，忉利天。亦译三十三天。三，夜摩天。又译时分。彼天中时唱快哉快哉。四，兜率天。亦译喜足。于五欲之乐，生喜足心。五，乐变化天。于五欲之境，自乐变化。六，他化自在天。使五欲之境，变化自在。见《智度论》九，《俱舍论》八。
【自性内照，三毒即除。地狱等罪，一时消灭。内外明彻，不异西方。不作此修，如何到彼？】
【大众闻说，了然见性。悉皆礼拜。俱叹善哉。唱言：普愿法界众生，】《菩萨璎珞本业经》上：于一法界，有三界报。一切有为法，若凡若圣，若见著，若因若果，不出法界。唯佛一人，在法界外。
【闻者一时悟解。师言：善知识，若欲修行，在家亦得，不由在寺。在家能行，如东方人心善。在寺不修，如西方人心恶。但心清净，即是自性西方。韦公又问：在家如何修行？愿为教授。师言：吾与大众说《无相颂》，】即下文之颂。
【但依此修，常与吾同处无别。若不作此修，剃发出家，】剃须发，染衣，为佛弟子出家之相也。且去憍慢。且别于外道之出家。是三世诸佛之仪式。
【于道何益。颂曰：】
【心平何劳持戒，】心平，即心平等义。
○持戒，为六度之一。受持戒律而不犯也。
○《法华经·譬喻品》：持戒清洁，如净明珠。
○案，此言，戒律本备止恶防非。假令在家，心若平等，何劳具戒如比丘。
【行直何用修禅。】《论语》：斯民也，三代之所以直道而行也。
○《智度论》：一切禅定摄心，皆名为三摩提。秦言正心行处，是心从无始以来，常曲不端。得此正心行处，心则端直。譬如蛇行常曲，入竹筒中则直。此即制心之说也。
○《维摩经·佛道品》：直心是菩萨道场。
○案，惟见性者，方能无妄念。无妄念方是直心。故唐释慧海曰：妄念不生为禅，坐见本性为定。



2025年1月28日《六祖坛经笺注》疑问品第三

【恩则孝养父母，】孝养父母者，尽孝道以供养父母也。
○《观无量寿佛经》：欲生彼国者，当修三福。一者孝养父母。（下略）
【义则上下相怜。】怜者，扶持其患难饥寒。《林子坛经讯释》：无相颂曰：心平何劳持戒，行直何用修禅。夫不曰持戒，而曰心平。岂不以心平则自有至戒者在乎？不曰修禅，而曰行直。岂不以行直则自有真禅者在乎？由是观之。则释氏修为之功，殆无出于此矣。又曰：因则孝养父母，义则上下相怜。夫知所孝养，乃所以为仁也。岂有仁而遗其父母者乎？知所相怜，乃所以为义也。岂有义而忘其上下者乎？由是观之。则释氏立本之教，概可见于此矣。若或戒矣，而心有未平。禅矣，而行有未直。父母且不知所以仁之，上下且不知所以义之。此其大本已失，而曰能依法修行以见性者，岂其然哉？
【让则尊卑和睦，】克恭克让，则和睦相亲。
【忍则众恶无喧。】不报无道，则喧争自息。
【若能钻木取火，】修行不怠，如钻火，则必定见性。
○《华严经颂》云：如钻燧求火，未出而数息，火势随止灭。
○《大智度论》：譬如钻燧求火，一生勤著，不休不息，乃可得火。
【淤泥定生红莲。】红莲，赤色之莲华也。
○《维摩经·佛道品》：譬如高原陆地，不生莲华。卑湿淤泥，乃生此华。如是烦恼泥中，乃有众生起佛法耳。
【苦口的是良药，】的，的碓也。
【逆耳必是忠言。】忠言，忠直之言也。
○《家语》：良药苦口利于病，忠言逆耳利于行。
【改过必生智慧，】除我执，故生智慧。
【护短心内非贤。】短，绌也，陋也。
○短长犹善恶也。短指过咎而言，护短犹怙恶也。
【日用常行饶益，】饶益丰于利人也。
○《法华经·譬喻品》：饶益诸子等与大车。
【成道非由施钱。菩提只向心觅，何劳向外求玄。听说依此修行，天堂只在目前。】唯心净土，自性弥陀，故云西方只在目前。
○案，此偈归束到西方只在目前者，六祖正为迷人不行孝义忍让，而口诵佛名，冀带恶业往生西方故耳。西方极乐世界，岂有不孝义忍让之人哉？《阿弥陀经》云：得与如是诸上善人俱会一处。可知未能孝义忍让者，心未调伏，何能往生？故六祖痛发之，使人觅菩提于本心，为往生之基也。
【师复曰：善知识，总须依偈修行，见取自性，直成佛道。法不相待。众人且散，吾归曹溪。众若有疑，却来相问。时刺史官僚，在会善男信女，各得开悟，信受奉行。】信受奉行者，信受教命而奉行也。
○《往生论注》下：经始称如是，彰信为能入；末言奉行。表服膺事已。




2025年2月13日《六祖坛经笺注》定慧品第四

定慧品第四

  
（禅定，体也，寂而常照。智慧，用也，照而常寂。体用不二，谓之定慧。
○《禅源诸诠集序》上：禅是天竺之语，具云禅那，此云思维修，亦云静虑。皆定慧通称也。
○《佛祖通载》卷九：唐宣宗问荐福辨禅师，如何是戒定慧。答曰：防非止恶，名戒；六根涉境不随缘，名定；心境俱空，照鉴为慧。）

【师示众云：善知识，我此法门，以定慧为本。】调摄乱意名定，观照事理名慧，又名止观。
○《六波罗蜜多经》八：佛果大菩萨，定慧为根本。
【大众勿迷，言定慧别。定慧一体，】《起信笔削记》五：禅者具云禅那，此云静虑，即慧之定。般若此云智慧，即定之慧。故此与第五是自性定慧本自一法，但约体用义分异尔。
【不是二。定是慧体，慧是定用。即慧之时定在慧，即定之时慧在定。若识此义，即是定慧等学。】《涅槃经》北本三十一：善男子，十住菩萨，智慧力多，三昧力少，是故不得明见佛性。声闻缘觉。三昧力多，智慧力少，以是因缘，不见佛性。诸佛世尊定慧等故，明见佛性。

2025年2月14日《六祖坛经笺注》定慧品第四

【诸学道人，】学道人，修学道行之人也。
○《菩萨璎珞经》：佛子庄严二种法身，是人名学行人。
【莫言先定发慧，先慧发定各别。作此见者，法有二相。口说善语，心中不善，空有定慧，定慧不等。若心口俱善，内外一如，定慧即等。自悟修行，不在于诤。若诤先后，即同迷人。不断胜负，却增我法。不离四相。】《金刚经》：若菩萨有我相，人相，众生相，寿者相，则非菩萨。
○《六祖金刚经注》：有我相者，倚恃名位权势，财宝艺学，攀高接贵，轻慢贫贱愚迷之流。人相者，有能所心，有知解心，未得谓得，未证谓证，自恃持戒，轻破戒者。众生相者，谓有苟求希望之心，言正行邪，口善心恶。寿者相者，觉时似悟，见境生情，执著诸相，希求福利。有此四相，即同众生，非菩萨也。又曰：实无有法者，谓初悟人尚有微细四相也。但少有悟心，是我相。见有智慧，能降伏烦恼，是人相。见降伏烦恼，竟是众生相。见清净心可得，是寿者相。不除此念，皆是有法。故云实无有法发阿耨多罗三藐三菩提心。又曰：始即令诸学人先除粗重四相，如大乘正宗分中说也。次即令见自性之后，复除细微四相，如究竟无我分中说也。此二分中，即皆显出理中清净四相。若于自性无求无得，湛然常住，是清净我见。若见自性本自具足，是清净人见。于自心中本无烦恼可断，是清净众生见。自性无变无异，无生无灭，是清净寿者见。
【善知识，定慧犹如何等，犹如灯光。】灯，与镫通。
【有灯即光，无灯即暗。灯是光之体，光是灯之用。名虽有二，体本同一。此定慧法，亦复如是。】《破相论》：觉之明了，喻之为灯。是故一切求解脱者，身为灯台，心为灯炷。增诸戒行，以为添油。智慧明达，喻如灯火常燃。如是真正觉灯，而照一切无明痴暗。

2025年2月15日《六祖坛经笺注》定慧品第四

【师示众云：善知识，一行三昧者，】《三藏法数》四：一行三昧者，惟专一行，修习正定也。
○《大智度论》四十七：云何名一行三昧？住是三昧，不见诸三昧此岸彼岸，是名一行三昧。
【于一切处行住坐卧，】行住坐卧即四威仪。
○《观念法门》：问不行住坐卧，一切时处，若昼若夜。
【常行一直心是也。】《维摩经·佛国品》：直心是菩萨净土。
○《注维摩经》一：肇曰：直心者，谓质直无谄。此心乃是万行之本。什曰：直心，诚实心也。发心之始，始于诚实。
○《普观记》：言直心者，离屈曲故。谓以此心直缘真如。由此方便，发起正智也。
【《净名经》云：】《净名经》即《维摩经》。
【直心是道场，】《维摩经》四：光严童子白佛言：忆念我昔出毗耶离大城时，维摩诘方入城。我即为作礼，而问言：居士从何所来？答我言：从道场来。我问道场何所是？答曰：直心是道场。
【直心是净土。】《维摩经》一：宝积，当知直心是菩萨净土。
○此云直心是道场，是净土，大师略菩萨二字言也。


2025年2月16日《六祖坛经笺注》定慧品第四

【莫心行谄曲，口但说直。口说一行三昧，不行直心。但行直心，于一切法勿有执著。迷人著法相，执一行三昧，直言常坐不动，妄不起心，即是一行三昧。作此解者，即同无情。却是障道因缘。善知识，道须通流，何以却滞？心不住法，道即通流。心若住法，名为自缚。】法缚，同法执。缠著于法也。
○《圆觉经》：菩萨不与法缚，不求法缚。
○《菩提心论》：二乘之人，虽破人执，犹有法执。
【若言常坐不动是，只如舍利弗】舍利弗，亦名舍利子，佛之大弟子也。
○《嘉祥法华疏》一：从母立名，母以眼似舍利鸟眼，故名母名舍利。其母于众女人中聪明第一。以世人贵重其母，故呼为舍利子。
【宴坐林中，】《义记》二本：宴，犹嘿也。嘿坐树下，名为宴坐。
【却被维摩诘诃。】《维摩经·弟子品》：告舍利弗，汝行诣维摩诘问疾。舍利弗白佛言：世尊，我不堪任诣彼问疾。所以者何？忆念我昔，曾于林中宴坐树下，时维摩诘来谓我言：唯，舍利弗，不必是坐为宴坐也。
【善知识，又有人教坐，看心观静，】《宗镜录》九十七：崛多三藏历村，见秀大师弟子。独坐观心。师问：作什么？对曰：看静。师曰：看者何人？静者何物？其僧无对。问：此理如何？师曰：何不自看？何不自静？又《出传灯录五·西域崛多三藏章》。
○案静当作净。《坛经》敦煌本作看心看净。唐人写经，净静不分。《神会语录》：亦作看心看净。详《坐禅品注》。
【不动不起，从此置功。迷人不会，便执成颠】。颠，痴颠病也。
【如此者众。如是相教，故知大错。】

2025年2月17日《六祖坛经笺注》定慧品第四

【师示众云：善知识，本来正教，】所说契于正理，名正教。
【无有顿渐，】顿渐，顿教与渐教也。用以判别诸大乘教者。余见前。
【人性自有利钝。迷人渐修，悟人顿契，自识本心。自见本性，即无差别。所以立顿渐之假名。善知识，我此法门，从上以来，先立无念为宗，】无念即正念也。
○《顿悟入道要门论》上：无念者，一切处无心是。无一切境界，无余思求是。对诸境色，永无起动，是即无念。无念者，是名真念也。若以念为念者，即是邪念，非为正念。何以故？经云：若教人六念名为非念，有六念名为邪念。无六念者即真念。经云：善男子，我等住于无念法中，得如是金色三十二相，放大光明，照无余世界，不可思议功德，佛说之犹不尽。何况余乘能知也。得无念者，六根无染故。自然得入诸佛知见。得如是者，即名佛藏，亦名法藏。即能一切佛一切法。何以故？为无念故。经云：一切诸佛等，皆从此经出。问：既称无念，入佛知见复从何立？答：从无念立，何以故？经云：从无住本，立一切法。
【无相为体，】《大智度论》八十八：诸法实相，是一切法无相。是无相中不分别是佛是畜生。若分别，即见取相。是故等观。
○《破相论》：真如佛性，非是凡形。烦恼尘垢，本来无相。岂可将质碍水洗无为身。
【无住为本。】《维摩经·六观众生品》：文殊师利又问：颠倒想孰为本？答曰：无住为本。
○《宗镜录》八：文殊师利云：从无住本，立一切法。壑公释云：无住即实相异名，实相即性空异名。

2025年2月18日《六祖坛经笺注》定慧品第四

【无相者，于相而离相。】《传心法要》云：学道人若学得知要诀，但莫于心上著一物。言佛真法身犹若虚空，此是喻法身即虚空，虚空即法身。常人谓法身遍虚空处，虚空中含容法身。不知法身即虚空，虚空即法身也。若定言有虚空，虚空不是法身。若定言有法身，法身不是虚空。但莫作虚空解，虚空即法身。莫作法身解，法身即虚空。虚空与法身无异相，佛与众生无异相，生死与涅槃无异相，烦恼与菩提无异相。离一切相即是佛。
【无念者，于念而无念。无住者，人之本性。于世间善恶好丑，乃至冤之与亲，言语触刺欺争之时，并将为空，不思酬害。】《中阿含经》：时诸比丘数共斗诤。于是世尊说偈曰：若以诤止诤，至竟不见止。唯忍能止诤，是法当尊贵。
○《庄严经论》：尸利鞠多因设火坑并毒食害佛不得，悔过号泣。世尊告言：汝勿忧怖。即说偈言：起我我无诤，久舍冤亲心。右以旃檀涂，左以利刃割。于此二人中，其心等无异。
【念念之中，不思前境。若前念今念后念，】前念今念后念者，已往之念，现在之念与未来之念也。
【念念相续不断，】《起信论》：一切众生，不名为觉。从本以来，念念相绩，未曾离念故。
【名为系缚。】系缚，烦恼之异名。烦恼能缠缚身心，而使不得自由。
○《正法念》云：如绳系飞鸟，虽远摄即还。众生业所牵，当知亦如是。苟非觉悟，何有解期。
【于诸法上，念念不住，即无缚也。此是以无住为本。】《顿悟入道要门论》上：汝若欲了了识无所住心时，正坐之时，但知心莫思量一切物。一切善恶，都莫思量。过去事已过去，而莫思量；过去心自绝，即名无过去事。未来事未至，莫愿莫求；未来心自绝，即名无未来事。现在事已现在。于一切事，但知无著。无著者，不起憎爱心，即是无著，现在心自绝，即名无现在事。三世不摄，亦名无三世也。心若起去时，即莫随去。去心自绝。莫住时，亦莫随住。住心自绝。即无住心，即是住无住处也。

2025年2月19日《六祖坛经笺注》定慧品第四

【善知识，外离一切相，名为无相。】《大智度论》七十：诸法空者，即是无有、男女、长短、好丑等相。是名无相相。
【能离于相，则法体清净。】法体，有为无为诸法之体性也。
○《八宗纲要》上：三世实有，法体恒有。
【此是以无相为体。善知识，于诸境上，心不染，曰无念。于自念上，常离诸境，不于境上生心。】唐有源律师来问慧海曰：和尚修道还用功否？师曰：用功。曰：如何用功？师曰：饥来吃饭。困来即眠。曰：一切人总如是，同师用功否？师曰：不同。曰：何故不同？师曰：他吃饭时，不肯吃饭，百种须索。睡时不肯睡，千般计校。所以不同也。律师杜口。按吃饭百种须索，睡时千般计校，即是境上生心。
【若只百物不思，念尽除却，一念绝即死，别处受生，是为大错。学道者思之。若不识法意，自错犹可，更劝他人。自迷不见，又谤佛经。】佛经，佛所说之经典也。
【所以立无念为宗。善知识，云何立无念为宗？只缘口说见性迷人，】口说见性迷人者，口中说见性而不实行之迷人也。
【于境上有念，念上便起邪见。】邪见，见前注。
【一切尘劳妄想，】《大乘义章》五本：谬执不真，名之为妄。所取不实，故曰妄想。
【从此而生。自性本无一法可得。】《起信论》：一切众生，本来常住。人于涅槃菩提之法，非可修相，毕竟无得。
○《传心法要》下：菩提者，不可以身得，身无相故。不可以心得，心无相故。不可以性得，性即便是本源自性天真佛故。不可以佛更得佛，不可以无相更得无相，不可以空更得空，不可以道更得道。本无所得，无得亦不可得。所以道无一法可得。只教你了取本心。当下了时，不得了相。无了无不了相，亦不可得。

2025年2月20日《六祖坛经笺注》定慧品第四

【若有所得，妄说祸福，即是尘劳邪见。故此法门立无念为宗。善知识，无者无何事，念者念何物？无者无二相，无诸尘劳之心。念者念真如本性。真如即是念之体，念即是真如之用。】《中庸》：喜怒哀乐之未发，即真如之体也。发而皆中节，即真如之用也。《庄子》：至人之用心若镜，即真如之体也。不将不迎，应而不藏，即真如之用也。《大易系辞传》：无思也。无为也。寂然不动，即真如之体也。感而遂通天下之故，即真如之用也。
【真如自性起念，非眼耳鼻舌能念。真如有性，所以起念。真如若无，眼耳色声当时即坏。善知识，真如自性起念。六根虽有见闻觉知，】根，能生之义。眼根对于色境而生眼识，乃至意根对于法境而生意识名根。
○《大乘义章》四：六根者，对色名眼。乃至第六对法名意，此之六，能生六识。故名为根。
○《笔削记》六：心散乱时，眼所见色，乃至意所知法等六尘。闻，谓耳鼻。觉，谓舌身。知，即是意。摄六尽。
○《净名经·六不思议品》：不可见闻觉知。肇注：六识，略为四名。见闻，眼耳职也。觉，鼻舌身识也。知，意识也。
【不染万境。而真性常自在。故经云：】《维摩经·佛国品》。
【能善分别】分别有三：一自性分别，二计度分别，三随念分别。
○案，此即第二之计度分别。谓思量推度，种种差别之事也。
【诸法相，】殊别之相可见于外者，名为法相。
○《大乘义章》二：一切世谛有为无为，通名法相。
○《维摩经·佛国品》：善解法相，知众生根。
【于第一义而不动。】《楞伽经》二：第一义者，圣智自觉所得。非言说妄想觉境界。
○又二之下：究竟不成就，则度诸妄想。然后智清净，是名第一义。
○唐译《楞伽经》：第一义者，是圣乐处。因言而入，非即是言。
○《大智度论》四十六：第一义名涅槃。





2025年2月21日《六祖坛经笺注》坐禅品第五

坐禅品第五

  
（《悟性论》：不忆一切法，乃名为禅定。若了此言者，行住坐卧，皆是禅定。○《海水一滴》云：坐禅虽标三业不动。然一切处心不动，则语默动静无往不禅。若谓坐是禅，而其他非禅。则是非祖师门中正禅。）

【师示众云：此门坐禅，】坐禅，坐而修禅，息虑凝心，以究明心性之术也。达磨来此，法始盛于中国。与从前之四禅八定不同。
【元不看心，亦不看净，】俗本皆误作著心著净，敦煌唐写本《神会语录》：问何不看心？答：看即是妄。无妄即无看。问：何不看净？答：无垢即无净，净亦是相，是以不看。
○案，北宗皆教人凝心入定，住心看净，起心外照，摄心内证。故南宗以不看心不看净辟之。
【亦不是不动。若言看心，心原是妄。知心如幻，故无所看也。若言看净，人性本净。由妄念故，盖覆真如。但无妄想，性自清净。】《禅源诸诠》上：一切众生，皆自空寂。真心无始，本来自性清净。
【起心看净，却生净妄。妄无处所，看者是妄。净无形相，却立净相，言是工夫。】工夫亦作功夫。工谓功程，夫谓役夫。
○言是工夫者，迷人以为做工夫也。
【作此见者，障自本性，】为工夫所障。
【却被净缚。】净相是妄，故被净缚。《高子遗书》一：心即精神，不外驰，即内凝。有意凝之，反梏之矣。
【善知识，若修不动者，但见一切人时，不见人之是非善恶过患，即是自性不动。】《高子遗书》一：当得大忿愤，大恐惧，大忧患，大好乐而不动。乃真把柄也。
【善知识，迷人身虽不动，开口便说他人是非、长短、好恶，与道违背。】《汤子遗书》云：每见朋友中自己吝于改过，偏要议论人过。甚至数十年前偶误，常记在心，以为话柄。独不思士别三日，当刮目相待。舜跖之分，只在一念转移。若向来所为是君子。一旦改行，即为小人矣。向来所为是小人，一旦改图，即为君子矣。岂可一眚便弃，阻人自新之路。更有背后议人过失，当面反不肯尽言。此非独朋友之过，亦自己心地不忠厚，不光明。此过更为非细。
【若看心看净，即障道也。】为看所障。

2025年2月22日《六祖坛经笺注》坐禅品第五

【师示众云：善知识，何名坐禅？此法门中，无障无碍，外于一切善恶境界，】境者，境地。界者，界限。
○《无量寿经》上：比丘白佛：斯义弘深，非我境界。
【心念不起，】心念，心识之思念也。
【名为坐。内见自性不动，】即于第一义而不动。
【名为禅。善知识，何名禅定？外离相为禅，内不乱为定。外若著相，内心即乱。外若离相，心即不乱。本性自净自定。只为见境思境即乱。若见诸境心不乱者，是真定也。善知识，外离相即禅，内不乱即定。外禅内定，是为禅定。《菩萨戒经》云：我本性元自清净。】《高子遗书》一：但自默观吾性本来清净无物，不可自生缠扰。吾性本来完全具足，不可自疑亏欠。吾性本来荡平正直，不可自作迂曲。吾性本来广大无垠，不可自为局促。吾性本来光明照朗，不可自为迷昧。吾性本来易简直截，不可自增造作。
【善知识，于念念中，自见本性清净。】《海水一滴》云：非是脱尘垢而得净相。佛及众生，本然性空，谓之清净。深达此理。则念念禅定，事事空行。常住无间，那伽大定。故云于念念中，自见本性清净也。
【自修，自行，自成佛道。】佛所得之无上菩提，谓之佛道。
○《法华经·序品》：恒沙菩萨，种种因缘而求佛道。又《方便品》：是诸世尊，皆说一乘法，化无量众生，令入于佛道。




2025年2月23日《六祖坛经笺注》忏悔品第六

忏悔品第六

  
（梵云忏摩，此云悔过。梵汉兼举，故云忏悔。
○此篇所说。凡有五节：一，自性五分法身香。二，无相忏悔。三，自心四弘誓愿。四，自性三宝归戒。五，自性一体三身佛也。
○忏悔有多品，如理忏、事忏、无生忏、取相忏、作法忏、大忏悔、庄严忏悔、无相忏悔等。此品所云之忏悔指无相忏悔也。）

【时大师见广韶洎】洎，意忌，及也。
【四方士庶】广，广州。韶，韶州也。
【骈】骈，音便。
【集山中听法。于是升座告众曰：来，诸善知识，此事须从自性中起。于一切时，念念自净其心，自修其行，见自己法身，见自心佛，自度自戒，始得不假到此。既从远来，一会于此，皆共有缘，今可各各胡跪。】《慧琳音义》三十六：胡跪，右膝著地，竖左膝危坐，或云互跪也。
○《归敬仪》：佛法顺右。即以右膝拄地，右腿在空，右指拄地。又左膝上戴，左指拄地。使三处翘翘，曲身前就。故得心有专至，请悔方极。
【先为传自性五分法身香。】五分法身者，以五种功德法而成佛身也。
○《行宗记》一上：五分法身者，戒定慧，从因受名。解脱，解脱知见，从果受号。由慧断惑，断惑惑无之处名解脱。出缠破障，返照观心，名解脱知见。
○五分法身香者，即：一，戒香。二，定香。三，慧香。四，解脱香。五，解脱知见香。
○《维摩经二·方便品》：佛身者，即法身也。从无量功德智慧生。从戒定慧解脱解脱知见生。注肇曰：五分法身也。
【次授无相忏悔。】《止观》七：忏名陈露先恶，悔名改往修来。
○《慧苑音义》下：忏悔，谓忏摩，此云请忍。忍，谓请前人忍受我悔罪。


2025年2月24日《六祖坛经笺注》忏悔品第六

【众胡跪。师曰：一戒香】，《破相论》：佛在世日，令诸弟子以智慧火烧如是无价宝香，供养十方诸佛。今时众生，不解如来真实之义，唯将外火烧于世间沉檀熏陆质碍之香，希望福报。云何可得乎，又达磨曰：戒香，能断诸恶，能修诸善。
【即自心中，无非，无恶，无嫉妒，】《笔削记》五：嫉，谓妒忌也。
○害贤曰嫉，害色曰妒。
【无贪嗔，】《法界次第》上：引取之心，名之为贪。违忿之心，名之为嗔。
【无劫害。】《南山戒疏》二之上：不白而取曰劫。
○《观音疏记》：乖慈名害。
【名戒香。二定香，】达磨云：深信大乘，心无退转。
【即睹诸善恶境相，自心不乱。】言自心本不散乱。《起信论》：以知法性常定，体无乱故，随须修行禅波罗蜜。
【名定香。三慧香，】达磨云：常于身心内自观察。
【自心无碍，常以智慧观照自性，】观照见前注。
【不造诸恶。虽修众善，心不执著，敬上念下，矜恤孤贫。名慧香。四解脱香，】达磨云：能断一切无明结缚。又曰：自觉觉他，觉智明了。则名解脱。
【即自心无所攀缘。不思善，不思恶，自在无碍。名解脱香。五解脱知见香，】达磨云：观照常明，通达无碍。
○解脱知见，谓己实知解脱，即后得智也。
○由解生定，由定生慧，由慧得解脱，由解脱得解脱知见。
【自心既无所攀缘善恶，不可沈空寂。】沈空者，大乘之菩萨二阿僧祇劫之终，于第七地专修无相观。上可无菩萨之求，下可无众生之度。于是钝根怯弱之菩萨，著此空相，发自他之大行。名七地沈空难。
【即须广学多闻，】《维摩经·菩萨品》：多闻是道场。
【识自本心，达诸佛理，和光接物，】《老子》：和其光，同其尘。
○骆宾王《萤火赋》：不贪热以苟进，每和光而曲全。
○苏延诗：善物遗方外，和光绕道边。
○《庄子》：接于物而生时者也。
【无我无人，直至菩提，真性不易，】直性注见前。
【名解脱知见香。】


2025年2月25日《六祖坛经笺注》忏悔品第六

【善知识，此香各自内薰，】内薰者，众生心内，有本觉之真如，薰习无明，使以妄心，厌生死之苦，求涅槃之乐，名内薰。佛菩萨之教法及自己之修行，名外薰。
【莫向外觅。今与汝等授无相忏悔，灭三世罪，】《宾积经》九十四：三世，所谓过去、未来、现在。云何过去世？若法生已灭，是名过去世。云何未来世？若法未生未起，是名未来世。云何现在世？若法生已未灭，是名现在世。
【令得三业清净。】三业者：一，身业，身所作。二，口业，口所说。三，意业，意所思。
【善知识，各随我语，一时道，】一时道，即一时说道。犹云一时唱言。
【弟子等，从前念今念及后念，念念不被愚迷染。从前所有恶业愚迷等罪，】乖于理而行，名恶。作身口意之三事，名业。
○《四十华严经》四十：我昔所造诸恶业，皆由无始贪嗔痴。
【悉皆忏悔，愿一时销灭，】销，与消通，尽也。
【永不复起。弟子等，从前念今念及后念，念念不被憍诳染。】《唯识论》六：憍诳者，心怀异谋，多现不实，邪命事故，此即贪痴一分为体。按憍诳者。唯识二十随烦恼中之二也。
【从前所有恶业憍诳等罪，悉皆忏悔，愿一时消灭，永不复起。弟子等，从前念今念及后念，念念不被嫉妒染。】害贤曰嫉，相忌曰妒。
○《唯识论》六：嫉妒者，闻见他荣，深怀忧戚，不安稳故。嗔恚一分为体。
【从前所有恶业嫉妒等罪，悉皆忏悔，愿一时消灭，永不复起。善知识，已上是为无相忏悔。云何名忏？云何名悔？忏者，忏其前愆。】《玉篇》：愆去干切。过也，失也。《说文》作□，又俗作□。
【从前所有恶业，愚迷憍诳嫉妒等罪，悉皆尽忏，永不复起，是名为忏。悔者，悔其后过。从今已后，所有恶业，愚迷憍诳嫉妒等罪，今已觉悟，悉皆永断，更不复作。是名为悔。故称忏悔。凡夫愚迷，只知忏其前愆，不知悔其后过，以不悔故，前罪不灭，后过又生。前罪既不灭，后过复又生。何名忏悔？】

2025年2月26日《六祖坛经笺注》忏悔品第六

【善知识，既忏悔已，与善知识发四弘誓愿。】《天台法界次第》下：今菩萨善达四谛十二因缘，怜愍一切，同于子想。故能为众生久处生死，发心荷负一切，共入涅槃。是以必须大誓庄严，要心不退也。此四通言弘誓愿者，广普之缘，谓之为弘。自制其心，名之曰誓。志求满足，故云愿也。
○《心地观经》七：一切菩萨，复有四愿，成就有情，住持三宝，大海劫终不退转。云何为四。一者，誓度一切众生。二者，誓断一切烦恼。三者，誓学一切法门。四者，誓证一切佛果。
【各须用心正听。】唐《华严经》十四：云何用心？能获一切胜妙功德。
【自心众生无边誓愿度。自心烦恼无边誓愿断。自性法门无尽誓愿学。自性无上佛道誓愿成。】以上四誓愿，即四弘誓愿也。
【善知识，大家岂不道】大家，大众之意。
【众生无边誓愿度，恁么道，】恁，音衽。恁么犹言如斯。
【且不是惠能度。】且不是惠能度者，众生自性自度也。
○《顿悟入道要门论》上：众生自度，佛不能度。若佛能度众生时，过去诸佛如微尘数。一切众生，总应度尽。何故我等至今，流浪生死，不得成佛？当知众生自度，佛不能度。努力努力，自修，莫倚他佛力。经云：夫求法者，不著佛求。
【善知识，心中众生，所谓邪迷心、诳妄心、不善心、嫉妒心、恶毒心，如是等心，尽是众生。各须自性自度，是名真度。何名自性自度？即自心中邪见烦恼愚痴众生，将正见度。】正见者，明知苦寂灭道之理也。
○《悟性论》：凡迷者迷于悟，悟者悟于迷。正见之人，知心空无，即超迷悟，无有迷悟，始名正解正见。
○《法界次第》中：见四谛分明。故云正见。
○《顿悟入道要门论》上：问：云何正见？答：见无所见，即名正见。
【既有正见，使般若智打破愚痴迷妄众生，各各自度。邪来正度，迷来悟度，愚来智度，恶来善度。如是度者，名为真度。又烦恼无边誓愿断，将自性般若智除却虚妄思想心是也。又法门无尽誓愿学，须自见性，常行正法】，《新婆沙论》百八十三：正法有二种：一，世俗正法。谓名句文身，即经律论也。二，胜义正法。谓圣道，即无漏，根，力，觉支，道支也。
○正法，真正之道法也。理无差，故云正。法，为三宝中之法宝，以教理行果四者为体。
○《无量寿经》上：弘宣正法。
【是名真学。又无上佛道誓愿成，既常能下心，行于真正，离迷离觉，常生般若，除真除妄，即见佛性。即言下佛道成。常念修行是愿力法。】

2025年2月27日《六祖坛经笺注》忏悔品第六

【善知识，今发四弘愿了。更与善知识授无相三归依戒。】《大乘义章》十：归投依服，故曰归依。
○《法界次第》上之上：归以反还为义。依者凭也。
○《胜鬘经》：一切法常住，是故我归依。
【善知识，归依觉，两足尊。】福慧两足故。
【归依正，离欲尊。】离邪曰正，即正法。离欲垢尘染故。
【归依净，众中尊。】无污染曰净。净于众物中最尊故。
【从今日去，称觉为师，更不归依邪魔外道。】邪，邪道，不明佛法者。魔，魔道，妨害佛法者。
○《传灯录》：心外求法。名为外道。《俱舍玄义》：学乖谛理，随目妄情，不返内觉，称为外道。
○《法事赞》：不取佛言，名外道。
○外道六师各有十五弟子，合六师而为九十六也。其六师一为富兰那迦叶。二，末伽黎翟赊梨子。三，删闇耶毗罗胝子。四，阿耆多翅舍钦婆罗。五，迦罗鸠驮迦旃延。六，尼乾陀若提子。
○案，此处外道，总指异端而言。
【以自性三宝常自证明。劝善知识，归依自性三宝。】一切之佛陀，佛宝也。佛陀所说之教法，法宝也。随其教法而修业，僧宝也。自性三宝，即各自具有之一体三宝也。了法为佛，远离为法，无为为僧也。
○按三宝有同体，别相，住持等异，今即同体三宝也。或名云一体三宝，自体三宝，自性三宝等。名称有别耳。性自灵觉即佛宝，性本寂灭即法宝，性无乖诤即僧宝。是名同体自性三宝也。

2025年2月28日《六祖坛经笺注》忏悔品第六

【佛者，觉也。】佛者，具满自觉觉他之二行。为十界最高之圣者。
○《般若灯论》曰：何名佛？于一切法不颠倒，真实觉了，故名佛。
○案此言自性即觉为佛。
【法者，正也。】法者，一切皆有法。即道也。故以讲道为说法。
○《要览》中：梵语达磨，华言法，以转持为义。谓转物生解，住持自性故。
○案此言自性即正为法。
【僧者，净也。】僧者，僧伽之略。三宝之一。译作众。凡三人以上之比丘和合一处而修道者曰僧。
○《别行疏钞》二：一味清净性体，僧也。
○《般若灯论》：四果人，谓与戒，定，慧，解脱，解脱知见和合，故名僧也。○案此言即净为僧。
【自心归依觉，邪迷不生，少欲知足，】《要览下·躁静篇》云：师子吼菩萨问曰：少欲知足，有何差别？佛言：少欲者，不求不取。知足者，得少不悔恨。
【能离财色，名两足尊。自心归依正，念念无邪见，】邪见注见前。
【以无邪见故，即无人我贡高，】贡，献也。贡高，献已学问势力等高于人也。
【贪爱执著，名离欲尊。自心归依净，一切尘劳爱欲境界，自性皆不染著，名众中尊。若修此行，是自归依。凡夫不会，从日至夜，受三归戒。若言归依佛，佛在何处？若不见佛，凭何所归？言却成妄。善知识，各自观察，莫错用心。经文】《华严经·净行品》：自归依佛，当愿众生体解大道，发无上心。
【分明言自归依佛，不言归依他佛。自佛不归，无所依处。今既自悟，各须归依自心三宝。】《顿悟入道要门论》下：心是佛，不用将佛求佛。心是法，不用将法求法。佛法无二，和合为僧。即是一体三宝。经云：心佛与众生，是三无差别。身口意清净，名为佛出世。三业不清净，名为佛灭度。
○案此即自心三宝之说也。
【内调心性，外敬他人，是自归依也。】


2025年3月1日《六祖坛经笺注》忏悔品第六

【善知识，既归依自三宝竟。各各志心，】心之所之为志。志心犹言留心也。
【吾与说一体三身自性佛。】经论所说佛身有二身乃至十身。虽开合多途，可以三身括之。如台宗所立法报应三身，法相宗所立自性受用变化三身，《最胜王经》所说之法应化三身，大小乘通用之法报化三身等是也。又《悟性论》云：飞腾十方，随宜救济者，化身佛也。断惑修善，雪山成道者，报身佛也。无言无说，湛然常住者，法身佛也。若论至理，一佛尚无，何得有三？此言三身者，但据人智有上中下耳。
【令汝等见三身，了然自悟自性。总随我道。于自色身】父母所生之身为色身。
【归依清净法身佛，】《妙句》九：法身如来，名毗卢遮那。此翻遍一切处。
【于自色身归依圆满报身佛，】《妙句》九：报身如来名卢舍那。此翻净满。
【于自色身归依千百亿化身佛。】《梵纲经·心地品》：我今卢舍那，方坐莲华台。周匝千华上，复现千释迦。一华百亿国，一国一释迦。各坐菩提树，一时成佛道。如是千百亿，卢舍那本身。
【善知识，色身是舍宅，】客馆曰舍。舍宅云者，言色身如旅行之馆舍也。
【不可言归。向者三身佛，在自性中。世人总有。为自心迷，不见内性。外觅三身如来，不见自身中有三身佛。汝等听说，今汝等于自身中见自性有三身佛。此三身佛，从自性生，不从外得。何名清净法身佛？世人性本清净，万法从自性生。】《弥陀经疏钞》二：称理则自性能生万法。
○《传心法要》下：心生则种种法生，心灭则种种法灭。故知一切诸法，皆由心造。乃至人天地狱六道修罗尽由心造。


2025年3月2日《六祖坛经笺注》忏悔品第六

【思量一切恶事，即生恶行。思量一切善事，即生善行。如是诸法在自性中，如天常清，日月常明，为浮云盖覆，】《十地经》云：众生身中有金刚佛。犹如日轮，体明圆满，广大无边。只为五阴重云覆，如瓶内灯光，不能显现。
【上明下暗。忽遇风吹云散，上下俱明，万象皆现。世人性常浮游，】浮游，犹言周流也。
○《庄子》：浮游不知所求。
○《淮南子》：忘肝胆，遗耳目。犹浮游无方之外。
【如彼天云。善知识，智如日，慧如月。】《事类摘录》第四：慧日普照，智月常圆。
○《无量寿经》下：慧日照世间，清除生死云。
○《法华·普门品》：慧日破诸暗。
【智慧常明，于外著境，】著境，执著于六尘境也。
【被自念浮云盖覆自性，不得明朗。若遇善知识，闻真正法，自除迷妄，内外明彻，于自性中万法皆现】。《林子三教正宗统论》：夫佛岂无法邪？若迷若妄，不即自除。而性中万法，岂能自现。
【见性之人，亦复如是。此名清净法身佛。善知识，自心归依自性，是归依真佛。自归依者，】案以下九十六字，或云：在前三归戒末是自归依也之下。
【除却自性中不善心，】妄念迁流之心。
【嫉妒心、】嫉妒见前注。
【谄曲心、】《笔削记》六：谄谓罔冒，曲谓违理。
【吾我心、】《大智度论》四十八：但住吾我心中，忆想分别觉观心说。
【诳妄心、】《唯识论》六，七：诳心，所为获利誉，矫现有德，诡诈为性。
【轻人心、】不敬重人之心。
【慢他心、】慢者，恃己高举于他为性。
【邪见心、】《笔削记》六：邪见者，亦名恶见。即身边等五见也。
【贡高心，】夸功之心。
【及一切时中不善之行。常自见己过，】罪己则无尤。
【不说他人好恶，】终日不见己过，便绝圣贤之路。终日喜谈人过，便伤天地之和。
○《汤子遗书》：不见己过，是心不存。一检点来，喜怒哀乐，多不中节。视听言动，多不合礼。自己克治不暇，何敢责备他人。
【是自归依。常须下心】，下心，谦下其心也。


2025年3月3日《六祖坛经笺注》忏悔品第六

【普行恭敬，即是见性通达，更无滞碍，是自归依。何名圆满报身？譬如一灯能除千年暗，一智能灭万年愚。莫思向前。已过不可得。常思于后，念念圆明，自见本性。善恶虽殊，本性无二。无二之性，名为实性。】《笔削记》一：实性即是真如也。
○《唯识论》八：二空所显，圆满成就诸法实性，名圆成实。
○实性即诸法实性。
○《仁王经》中：诸法实性，清净平等，非有非无。
○《仁王经良贲疏》：诸法实性者，诸法性也。
【于实性中，不染善恶，此名圆满报身佛。自性起一念恶，灭万劫善因。自性起一念善，得恒沙恶尽。】恒沙，恒河中之沙数也，以喻数量之多。
○《起信论》：过恒沙等上烦恼，依无明起。
○《笔削记》四：意明烦恼，数过河沙等。
○《智度论》七：问曰：如阎浮提中种种大河，亦有过恒河者。何故常言恒河沙等？答曰：恒河沙多，余河不尔。复次，是恒河是佛生处，游行处。弟子现见，故以为喻。复次诸人经书皆以恒河为福德吉河。若入其中洗者，诸罪垢恶，皆悉除尽，以人敬事此河皆共识知，故以恒河沙为喻。复次，余河名字屡转。此恒河世世不转，以是故以恒河沙为喻，不取余河。
【直至无上菩提。念念自见，不失本念，名为报身。何名千百亿化身？若不思万法，性本如空。一念思量，名为变化。】《荀子注》：改其旧质，谓之变。驯致于善，谓之化。
○又互相生灭之义，自有而无谓之变，自无而有谓之化。
○《易》曰：四时变化，而能久成。
【思量恶事，化为地狱。】《悟性论》：无妄想时，一心是一佛国。有妄想时，一心是一地狱。
○《宗镜录》第五：心能作佛。心作众生。心作天堂。心作地狱。
○地狱，如八大地狱，八寒地狱，十六游增地狱，十六小地狱等。
【思量善事，化为天堂。】天堂，天上之宫殿也。
○《佛遗教经》：不知足者，虽处天堂，亦不称意。


2025年3月4日《六祖坛经笺注》忏悔品第六

【毒害化为龙蛇。】毒害，很毒之计昼，可以害人者。
○王维诗：安禅制毒龙。又刘禹锡诗：独向昭潭制毒龙。皆谓禅家降伏其心也。○《佛遗教经》：心之可畏，甚于毒蛇。
○案，佛经每以金及人身之四大喻毒蛇。此处则以心喻毒龙毒蛇也。
【慈悲化为菩萨。】菩萨即菩提萨埵。
○《净名疏》一：菩提为无上道，萨埵名大心，谓无上道大心。此人发大心为众生求无上道，故名菩萨。安师云开士始土，又翻云大道心众生，古本翻为高士。既异翻不定，须留梵音。今依《大论》释，菩提名佛道，萨埵名成众生。用诸佛道成就众生，故名菩提萨埵。又菩提是自行，萨埵是化他。自修佛道，又用化他，故名菩萨。《天台戒疏义》上：天竺梵音摩诃菩提质帝萨埵。今言菩萨，略其余字，译云大道心成众生。菩萨以慈悲为心。吾人一念慈悲，即一念是菩萨。念念慈悲，即念念菩萨。故云慈悲化为菩萨也。
【智慧化为上界，】上界指诸天。
【愚痴化为下方。】下方指三涂。
【自性变化甚多，迷人不能省觉，】省觉，省察而觉悟也。
【念念起恶，常行恶道。回一念善，智慧即生。此名自性化身佛。善知识，法身本具，念念自性自见，即是报身佛。后报身思量，】此思量二字，指发出智慧而言。
【即是化身佛。自悟自修自性功德，】《弥陀经疏钞》二：功德者，无漏性功德也。又，功指其行之善。德指其心之善。
○案，自悟自修自性功德者，自悟自性功德，自修自性功德也。功德，为自性中所本有，须待修悟耳。
【是真归依。皮肉是色身，色身是宅舍，不言归依也。但悟自性三身，即识自性佛。】识，认识也。
【吾有一无相颂，若能诵持，言下令汝积劫迷罪，一时消灭。颂曰：】按古本以今迷人修福等二十句颂。载记前《般若第二》末说通心通颂处，亦无别颂。兹顺现世流行之本置此。


  2025年3月5日《六祖坛经笺注》忏悔品第六

【迷人修福不修道，】迷人，暗于事理之人也。
○修福不修道，如梁武之造殿度僧等事得人天福报者。
【只言修福便是道。】永嘉真觉大师《证道歌》：住相布施生天福，犹如仰箭射虚空。势力尽，箭还坠，招得来生不如意。注：古德云：人天福报为三生冤，人罕知之。良由世人因其福力，不明其本，就上增添。以此世福，恣情娱乐。临命终时，福尽业在，返堕恶道，受种种苦。故云招得来生不如意也。
○《传心法要》上：道无方所，名大乘心。此心不在内外中间，实无方所。第一不得作知解。只是说汝如今情量尽处为道。情量若尽，心无方所。此道天真，本无名字。只为世人不识，迷在情中。所以诸佛出来说破此事。恐汝诸人不了，权立道名。不可守名而生解。故云得鱼妄筌。身心自然，达道识心。达本源故，号为沙门。
○《庄子》：东郭子问于庄子曰：所谓道恶乎在？庄子曰：无所不在。东郭子曰：期而后可。庄子曰：在蝼蚁。曰：何其下也？曰：在稊稗。曰：何其愈下耶？曰：瓦甓。曰：何其愈甚耶？曰：在屎溺。案禅宗之青青翠竹即是法身，郁郁黄华无非般若。亦此意也。
【布施供养福无边，】《名义集》四：檀那，秦言布施。布施有二种：一者财施，二者法施。
【心中三恶元来造。】贪，嗔，痴，三毒，又云三恶。或云：种恶，现前恶，不返恶，谓之三恶。又欲，恚，害，谓之三恶觉。又地狱，饿鬼，畜生，谓之三恶道。
○《林子坛经讯释》：布施供养，岂不是人天小果邪？心中三恶，不自忏悔。纵满三千大千世界七宝，以用布施。得福虽多，终成有漏。然而古人亦有言曰：先须作福，福至心灵。而契机悟性，盖亦有在于此矣。或问：何也？林子曰：夫心既灵矣，顾有机之不能契，而性之不能悟邪。
【拟将修福欲灭罪，后世得福罪还在。】有因必有果。造福善力强，先报其善。不善业仍在，终当报也。故云罪还在。
【但向心中除罪缘，各自性中真忏悔。】心中既无罪缘，洒洒落落，是真忏悔。○余详前注。


2025年3月6日《六祖坛经笺注》忏悔品第六

【忽悟大乘真忏悔，除邪行正即无罪。】《顿悟入道要门论》下：人问：一心修道，过去业障得消灭否。师曰：不见性人，未得消灭。若见性人，如日照霜雪。又见性人，犹如积草等须弥山。只用一星之火，业障如草，智慧似火。曰：何得知业障尽？师曰：现前心通前后生事，犹如对见前佛后佛，万法同时。经云：一念知一切法是道场，成就一切智故。
【学道常于自性观，即与诸佛同一类。】学道即观自性。观自性者，即是佛一类，故云同一类。
○永嘉《证道歌》：恒沙诸佛体皆同。言圆明法性，我与诸佛体皆同也。
○《六祖金刚经口诀》：昔我如来，以大慈悲心，悯一切众生迷错颠倒流浪生死之如此。又见一切众生本有快乐自在性，皆可修证成佛。欲一切众生尽为圣贤生灭，不为凡夫生灭。犹虑一切众生无始以来流浪日久，其种性已差，未能以一法速悟，故为说八万四千法门，门门可入，皆可到真如之地。每说一法门，莫非丁宁实语。欲使一切众生各随所见法门入自心地，到自心地，见自性佛，证自身佛，即同如来。
○《长沙景岑招贤禅师语录》：问：如何是文殊？师曰：墙壁瓦砾是。曰：如何是观音？师曰：音声语言是。曰：如何是普贤？师曰：众生心是。曰：如何是佛？师曰：众生色身是。曰：河沙诸佛体皆同，何故有种种名字？师曰：从眼根返源名文殊，耳根返源名观音，从心返源名普贤。文殊是佛妙观察智，观音是佛无缘大慈，普贤是佛无为妙行。三圣是佛之妙用，佛是三圣之真体。用则有河沙假名，体则总名一薄伽梵。

2025年3月7日《六祖坛经笺注》忏悔品第六

【吾祖唯传此顿法，普愿见性同一体。】心佛众生本无差别。为心迷故，众生不能与佛同。今有此祖祖相传之顿法，苟能见性则时时在觉无迷。佛觉众生觉，故同一体。
○永嘉真觉大师《证道歌》注：一性如来体自同者，迥出外道六十二种异见，即与般若涅槃妙心冥合。故云体自同也。
【若欲当来觅法身，】佛之真身曰法身。即指佛之本性而言。
【离诸法相心中洗。】诸法一性而相殊。殊别之相由外可见，名法相。又谓法定之形相也。
【努力自见莫悠悠，】努力，强勤貌。《菩萨戒序》云：强健时，努力勤修善。
○诗：悠悠旆旌。注，闲暇貌。
○莫悠悠者。言不可闲暇也。
【后念忽绝一世休。】前念今念已过去，后念忽绝，言已死也。故曰一世休。休，终止也。唐人诗：他生未卜此生休。
【若悟大乘得见性，虔恭合掌至心求。】虔，身心端严纯一也。
○《海水一滴》云：以上二十句颂，别本在前《般若第二》说通心通之处，甚不可也。或云以上二十句，押韵字，似亦后人所强为。

【师言，善知识，总须诵取，依此修行。言下见性，】在此偈文言下见性也。
【虽去吾千里，如常在吾边。于此言下不悟，即对面千里，何勤远来。】《四十二章经》：佛言：佛子，离吾数千里，忆念吾戒，必得道果。在左右虽常见吾，不须吾戒，终不得道。
【珍重好去。】《僧史略》上：临去辞曰珍重者，相见已毕，情意已通。嘱曰珍重，犹言善加保重，请加自爱，宜保惜也。又，《要览中·礼数篇》云：释氏相见将退，口云珍重。如此方俗云安置也。
【一众闻法，靡不开悟，】《法华经·序品》：照明佛法，开悟众生。
○《八十华严经》四：开悟一切愚暗众生。
【欢喜奉行。】




2025年3月8日《六祖坛经笺注》机缘品第七
机缘品第七

 
（机谓根机，缘谓胜缘，机有利钝，缘有胜劣。机缘相感，自性开发。故以机缘名篇。○案古本无此篇题。别本或作《参请机缘第六》。今从流行本也。）

【师自黄梅得法，】黄梅见前注。
【回至韶州曹侯村，人无知者。】别本云：师去时至曹侯村，住九月余。然师自言：不经三十余日，便至黄梅。此求道之切。岂有逗留。作去时者，非是。
○按《传灯》《会元》《正宗记》等，以为未得法已前之事，今本则以为得法之后，至韶州逢刘志略。兹依今本。
【时有儒士刘志略，】《万姓统谱》五十八：志略，唐刘志道之子也。
【礼遇】礼遇，以礼相待也。
【甚厚。志略有姑为尼，】父之姊妹曰姑。
○尼者出家之女子，梵语比丘尼。比丘之语通男女，而尼音则示女性也。
【名无尽藏，常诵《大涅槃经》。师暂听，】暂，须臾之间也。
【即知妙义，遂为解说。尼乃执卷问字。师曰：字即不识，义即请问。尼曰：字尚不识，焉能会义？师曰：诸佛妙理，非关文字。】《传心法要》：裴相公问师曰：山中四五百人，几人得和尚法？师云：得者莫测其数。何故？道在悟，岂在言说。言说只是化童蒙耳。
【尼惊异之。遍告里中耆德云：】年高德优之人曰耆德。
○《周礼》：八十曰耆。
○《周雅释诂》：耆，长也。
○《周语》：耆艾修之。注耆艾，师傅也。
【此是有道之士，】《书》：惟有道会孙周王发。
○杜甫诗：先生有道出义皇。
○韩愈《诤臣论》：或问谏议大夫阳城于愈，可以谓有道之士乎哉？
【宜请供养。有魏】魏一作晋。
【武侯玄孙曹叔良及居民，】魏武侯，《魏志》第一云：太祖武帝，姓曹氏，讳操，字孟德，追谥为武皇帝。或去曹氏玄孙有士仕晋封侯者，故作晋武侯玄孙。
○案玄孙，乃系孙之误。系与□字体相近。故改系为□。后又改□为玄。故有此误。系孙即远孙。《旧唐书》：柳宗元，后魏侍中济阴公之系孙。
【竞来瞻礼。】仰视曰瞻。


2025年3月9日《六祖坛经笺注》机缘品第七

【时宝林古寺，自隋末兵火，已废。】《帝王姓系》四：隋都长安。始文帝辛丑，篡后周，即帝位。终恭帝戊寅，三主共三十八年而灭。
【遂于故基重建梵宇，】梵宇，谓佛寺也。江总文：我开梵宇，面壑临丘。
【延师居之。俄成宝坊。】俄，顷也。时之至短速者曰俄顷。
○《翰墨大全发集》一：给孤长者布黄金地为伽蓝，故寺宇号为宝坊。
○案《大集经》一：尔时如来示现无量神通力，渐渐至彼七宝坊中。又云：诸大菩萨俱共发，来至娑婆世界大宝坊中。盖欲界色界中间有大宝坊，佛于此说《涅槃经》。后称寺宇谓宝坊，即据此为美称也。
【师住九月余日，又为恶党寻逐。师乃遁于前山。】遁，隐避也。
【被其纵火焚草木，】纵，放也。
【师隐身挨入石中得免。】挨，强进也。
【石今有师趺坐膝痕，】趺坐，结跏趺坐也。
○《声论》云：以两足趺加致两䏶，如龙盘结。
○《慧琳音义》八：结跏趺坐略有二种：一曰吉祥，二曰降魔。凡坐，皆先以右趾押左股，后以左趾押右股，此即左押右。手左在上，名曰降魔坐。诸禅宗多传此坐。依持明藏教瑜伽法门，即传吉祥为上，降魔坐有时而用。其吉祥座，先以左趾押右股，后以右趾押左股，令二足掌仰于二股之上。手亦右押左，仰安跏趺之上，名为吉祥坐。如来昔在菩提树下成正觉时，身安吉祥之坐，手作降魔之印。故如来常安此坐转妙法轮。
○嘉祥《法华义疏》二：结跏趺坐是诸佛常坐之法。作此坐者身端而心正也。
【及衣布之纹。】常人闻石有趺坐痕，则起疑，谓为怪事。以意度之，师固未尝留痕于石也。石上今有膝痕者，殆后人重其德，或镌其迹于石上。如儒者所云爱其甘棠之意耶。然佛家多不可思议之事，慎勿以常人之见测度之。
【因名避难石。师忆五祖怀会止藏之嘱，】见上文。
【遂行隐于二邑焉。】二邑，即怀集、四会二县。详见上文注中。


  2025年3月10日《六祖坛经笺注》机缘品第七

【僧法海，韶州曲江人也。初参祖师，问曰：即心即佛，】唐释慧海《入道要门》下：有行者问：即心即佛，那个是佛？师云：汝疑那个不是佛，指出看。无对。师曰：达即遍境是，不悟永乖疏。
○《传灯录》：明州大梅法常禅师问如何是佛。祖云：即心是佛。师言下契。直入大梅山住二十年。祖令一僧去问：和尚见马祖，得个什么，便住此山？师云：马祖向我道，即心是佛。僧云：马祖近日佛法又别。师云：作么生别？僧云：近日又道非心非佛。师云：这老汉惑乱人去。任他非佛非心，我只即佛即心。僧回举似祖，祖曰梅子熟也。
【愿垂指谕。师曰：前念不生即心，】前念已过去，不可沾恋而再使之生。以全此心之清净圆明，即离一切相也。
【后念不灭即佛。】心体湛然，应用自在。故后念不可灭也。后念若灭，已如槁木死灰之无情，不可作佛。
【成一切相即心，】经云一切唯心造。又曰：心生则种种法生。故知一切皆由心造。
【离一切相即佛。】如今但学无心，顿息诸缘，莫生妄想分别。无人无我，无贪嗔，无憎爱，无胜负，离一切相。即是本来清净佛。
【吾若具说，穷劫不尽。听吾偈曰：】
【即心名慧，】不起一念即定。此名即心。是心常能照境谓之慧。同体异名也。
【即佛乃定。】离一切相，即佛乃定。定是慧体。其名虽异，其本来则一也。

2025年3月11日《六祖坛经笺注》机缘品第七

【定慧等持，】等持，别本作等等。《传灯》《会元》《正脉》，皆作等持。即定慧均等修持之谓也。
○《涅槃经》：定慧等学，明见佛性。
○《顿悟入道要门论》下：僧问：如何定慧等学？师曰：定是体，慧是用。从定起慧，从慧归定。如水与波，一体更无前后，名定慧等学。
○《小止观》上：《法华经》云：佛自住大乘，如其所得法。定慧力庄严，以此度众生。当知此之二法，如车之双轮，鸟之两翼。若偏修习，即堕邪倒。故经云：若偏修禅定福德，不学智慧，名之曰愚。偏学智慧，不修禅定福德，名之曰狂。狂愚之过，虽小不同，邪见轮转，盖无差别。若不均等，此则行乖圆备，何能疾登极果。故经云：声闻之人，定力多故，不见佛性。十住菩萨，智慧力多，虽见佛性，而不明了。诸佛如来定慧力等，是故了了见于佛性。
【意中清净。悟此法门，由汝习性。】习性，研习修成之性也。
○《地持经》：习种性者，从先来修善所得，是名习种性。
【用本无生，】定体起用名为慧。慧，寂而常照。定，照而常寂。寂，故无生无灭也。无生无灭之所起用，用亦无生无灭。故能照而常寂。是乃本来一体正法也。
【双修是正。】双修，定慧双修也。
○《修心诀》：曹溪云：心地无乱自性定，心地无痴自性慧。若悟如是，任运寂知，遮照无二，则是为顿门个者，双修定慧也。

【法海言下大悟。以偈赞曰，】
【即心元是佛，】前念不生，后念不灭，成一切相，离一切相，无二无别。
【不悟而自屈。】不悟者，自己屈辱自佛。
【我知定慧因，】言我今始知定慧之正因。
【双修离诸物。】双修定慧，则离一切相。

2025年3月12日《六祖坛经笺注》机缘品第七
  
【僧法达，洪州人。】洪州，隋置，旋废。唐复置。南唐建为南都。宋初复为洪州，旋改为隆兴府。今江西南昌县，即旧时州治也。
【七岁出家。常诵《法华经》。】《法华经》即《妙法莲华经》，七卷，二十八品，姚秦天竺沙门鸠摩罗什译。明释智旭云：此经乃如来究竟极谈。具明施设一代时教所以然之线索，如家业之有总帐簿，如天子之有九鼎也。非精研智者大师玄义文句，不能尽此经之奥。仍须以荆溪尊者释签妙乐辅之。
【来礼祖师，头不至地。】头至地者，以我所贵之首，接彼所贱之足。五体投地，表至敬也。
【祖诃】音呵，《说文》：大言而怒也。
【曰：礼不投地，】《法苑珠林二十八·致敬篇·仪式部》云：既知一心合掌之仪，即须五体投地礼之。
○按法达礼六祖，头不至地，盖是乖慢之礼，非如法行礼。故大师诃禁其无礼之慢心。实为法中之诫勖。后学宜知。
【何如不礼！汝心中必有一物，蕴习何事耶？】蕴，蕴蓄。习，积习。
【曰：念法华经已及三千部。祖曰：汝若念至万部，得其经意，不以为胜，】不以为可胜人，则无慢心矣。
【则与吾偕行。汝今负此事业，】《孟子朱注》：负，任在背。
○《前汉书·高祖纪》上自负注，应劭曰：负，恃也。
【都不知过。】都，一概也。
【听吾偈曰：】

2025年3月13日《六祖坛经笺注》机缘品第七

【礼本折慢幢，】幢，幢幡也。
○《笔削记》一：破邪见幢树。
○《正法宝净影双卷经疏》：我慢高胜，如幢上出。
○慢心之高举，譬如幢之高耸，故曰慢幢。
【头奚不至地。有我罪即生，】《止观》七：为无智慧故，计言有我。以慧观之，实无有我。我在何处？头足支节，一一谛观，了不见我。
○《原人论》：形骸之色，思虑之心，从无始来，因缘力故，念念生灭，相续无穷。如水涓涓，如灯焰焰。身心假合，似一似常。凡愚不觉，执之为我。宝此我故，即起贪嗔痴等三毒。三毒击意，发动身口，造一切业。
○案，我慢为有我中之一。以法达恃诵《法华经》三千部而慢人，故以生罪之说折之。
【亡功福无比。】亡与无通。无功与有我对待。旧刻本及藏经本皆作亡，俗刻本改为忘。非是。无功则成无漏因，故曰福无比。
○功指一切之有为功德而言。诵经特其中之一端而已。法达以诵《法华经》三千部自以为功，故以无功之说折之。
○《金刚经》：若福德有实，如来不说得福德多。以福德无故，如来说得福德多。


  2025年3月14日《六祖坛经笺注》机缘品第七

【师又曰：汝名什么？】什么，不知而询问之词也。
○《传灯录》：在此作什么。
【曰：法达。师曰：汝名法达，何会达法？】若实达于法，行住坐卧，出息入息，皆真诵经。今徒劳于文句，故知未达真妙法也。
【复说偈曰：】
【汝今名法达，勤诵未休歇。】休歇，止息也。
【空诵但循声】，《破相论》：若心无实，口诵空名，三毒内臻，人我填臆。
○但循声，言心实未诵也。
【明心号菩萨。】不但循声读诵，且将经义明白在心，即号菩萨。或云：明心见性，方号菩萨也。
【汝今有缘故，】缘，宿缘也。
【吾今为汝说。但信佛无言，】《血脉论》：至理绝言，教是言语，实不是道。道本无言，言说是妄。
○《庄子》：无言，终身言未尝言，终身不言未尝不言。
【莲花从口发。】《法华合论》一：众生难见者自心，习见者莲华。指其习见之象，示其难见之妙。故以经名《妙法莲华》。
○《法华句解》一：莲华者，上根人观之，即是自性。法华三昧，更非他物。中下之机，则作引物譬喻本有觉性清妙理也。妙玄云：问：莲华定是法华三昧之莲华，定是华草之莲华？答：定是法莲华。法莲华难解，故以华草为喻。利根即名解理，不假譬喻，但作法华之解。中下未悟，须譬乃知。以易解之华草莲华，喻难解之三昧莲华。
○《戒环要解》：一称经名，则莲华出口。一能随喜，则法香在身。
○此言法达果信佛未尝有所说法，离言说相而忘诵经之功，则可以诵妙法莲华经矣。故曰莲华从口发。


  2025年3月15日《六祖坛经笺注》机缘品第七

【达闻偈，悔谢曰：】悔谢，忏悔谢罪也。
【而今而后，当谦恭一切。弟子诵《法华经》，未解经义，心常有疑。和尚智慧广大，愿略说经中义理。师曰：法达，法即甚达，汝心不达。经本无疑，汝心自疑。汝念此经，以何为宗？达曰：学人根性暗钝，从来但依文诵念，】《破相论》：在口曰诵，在心曰念。
【岂知宗趣？】《起信论法藏疏》：当部所崇曰宗，宗之所归曰趣。
【师曰：吾不识文字，汝试取经诵一遍，吾当为汝解说。法达即高声念经，至《譬喻品》，师曰：止。】止，使之止于《方便品》，不再诵下文之《譬喻品》也。
【此经元来以因缘出世为宗。】出世，佛出世也。
【纵说多种譬喻，】纵说，尽凭而说之意。
○《法华文句》：譬，比况也。喻，晓训也。
【亦无越于此。何者因缘？经云：诸佛世尊，唯以一大事因缘故出现于世。】《法华经·方便品》：我以无数方便种种因缘，譬喻言辞，演说诸法。是法非思量分别之所能解。唯有诸佛，乃能知之。所以者何？诸佛世尊唯以一大事因缘故出现于世。舍利弗，云何名诸佛世尊唯以一大事因缘故出现于世？欲令众生开佛知见使得清净故出现于世，欲示众生佛之知见故出现于世，欲令众生悟佛知见故出现于世，欲令众生入佛知见道故出现于世。舍利弗，是为诸佛以一大事因缘故出现于世。佛告舍利弗，诸佛如来但教化菩萨。诸有所作，常为一事。唯以佛之知见示悟众生。
○《法华指掌疏》一下：唯，犹独也。以，犹为也。言诸佛所为，无二无三，故曰唯以一事。此事非小，故曰唯以一大事。因此生悲，缘此感佛，故曰唯以一大事因缘。因缘凑合，佛乃出兴。故曰唯以一大事因缘故出现于世。


  2025年3月16日《六祖坛经笺注》机缘品第七

【一大事者，佛之知见也。】《法华要解》：佛知见者，彻了实相真如真见也。在法名一佛乘，在因名一大事，在果名一切种智。故曰诸佛因一大事故出兴，为一佛乘故法，欲令众生开佛见知，而究竟皆得一切种智也。此真知见，生佛等有，本来清净。唯人以妄尘所染，无明所覆，而自迷失。《中峰广录》一曰：佛知见者，乃破生死根尘之利具也。
○《法华文句》四：佛以一切种智知，佛以佛眼见。开此智眼，乃名佛知见。
○《法华玄义》九：灵知寂照，名佛知见。
【世人外迷著相，内迷著空。若能于相离相，于空离空，即是内外不迷。若悟此法，一念心开，是为开佛知见。佛，犹觉也。】《智度论》七十：佛名为觉。于一切无明睡眠中最初觉，故名为觉。
【分为四门：开觉知见，示觉知见，悟觉知见，入觉知见。若闻开示，便能悟入。】《法华经·方便品》：令众生开佛知见者，即开觉知见也。欲示众生佛知见者，即示觉知见也。令众生悟佛知见者，即悟觉知见也。令众生入佛知见道者，即入觉知见也。
○《法华合论》三：佛不言以佛知见授之众生，而言欲令众生开佛知见，示佛知见，悟佛知见，入佛知见者，则知众生本自有之，不从他以得之也。虽不从他以得之，必籍善知识为之缘。以方便为开示，而使之悟入也。
○《法华要解》云：开，破无明之封蔀。示，指所迷之真体。悟，豁然洞视。入，深造自得，而证一切种智。是为佛知见道也。又以四门配释四位四智四教等者，详《天台文句》，《文句记》，及《法华科注》等。
【即觉知见，本来真性而得出现。汝慎勿错解经意。见他道开示悟入，自是佛之知见，我辈无分。】按此小乘劣慧之机，每兴佛知见我辈无分之叹者。如《法华·信解品》云：犹处门外，止宿草庵。自念贫事。我无此物。又如穷子即受教敕，领知珍宝是也。
2025年3月17日《六祖坛经笺注》机缘品第七

【若作此解，乃是谤经毁佛也。彼既是佛，已具知见，何用更开。汝今当信佛知见者，只汝自心，更无别佛。盖为一切众生，自蔽光明，贪爱尘境，外缘内扰，甘受驱驰。】驱驰，驱车马而驰逐也。
○《诗皇华篇》：载驰载驱。
○案此言为尘劳所驱驰也。
【便劳他世尊，从三昧起，】三昧见前注。
○《法华·方便品》：尔时世尊从三昧安详而起，告舍利弗，诸佛智慧，甚深无量。其智慧门，难解难入。一切声闻辟支佛所不能知。
【种种苦口，】《法华·方便品》：如来能种种分别，巧说诸法。言辞柔软，悦可众心。
○苦口，犹云苦言。《法华经·信解品》，如是苦言，汝当勤作。又以软语，若如我子。
【劝令寝息，】寝，止也。
○寝息者，止其贪爱也。
【莫向外求，与佛无二。故云开佛知见。吾亦劝一切人，于自心中，常开佛之知见。世人心邪，愚迷造罪。口善心恶，贪嗔嫉妒，谄佞我慢，】我慢者，自恃高贵而慢他之谓也。
○《法华经·方便品》：我慢自矜高，谄曲心不实。
【侵人害物，自开众生知见。若能正心，】《大学》：所谓修身，在正其心。
【常生智慧，观照自心，止恶行善，是自开佛之知见。汝须念念开佛知见，勿开众生知见。开佛知见，即是出世。开众生知见，即是世间。汝若但劳劳执念】劳，疲也。勤也。《说文》：剧也。劳劳，言劳之至也。
【以为功课者，】功，功令。课，课程。每日限定时间作事，谓之功课。
【何异牦牛爱尾。】牦，音毛。
○《法华·方便品》：见六道众生，贫穷无福慧。入生死险道，相续苦不断。深著于五欲，如牦爱尾。以贪爱自蔽，盲瞑无所见。
○牦牛，黑色。背有长毛。尾粗大，毛尤长。颇自爱护。人取尾毛以为冠缨。

2025年3月18日《六祖坛经笺注》机缘品第七

【达曰：若然者，但得解义，不劳诵经耶？师曰：经有何过，岂障汝念？只为迷悟在人，】在人之人，非指他人言。亦指迷悟人之自己也。
【损益由己。】损益犹言增灭。
【口诵心行，即是转经。】转，转诵也。即诵满一遍又一遍，次第遍遍诵下之意。
【口诵心不行，即是被经转。】被经转，为经所转也。
【听吾偈曰】：

【心迷法华转，】但执诵文字语句者，则为《法华》所转。
【心悟转法华。】《楞严经》：若能转物，即同如来。
○《中庸》注：诚能动物，即转物之义。
【诵经久不明，】法达诵《法华经》三千部，不明此经之宗旨。
【与义作仇家。】此言与《法华经》义相违也。仇家，冤家也。
○《起信论》：或为知友。或为冤家。
【无念念即正，】无念无作而念经，即为正心念经。
【有念念成邪。】有有无之念，则为邪心被经转。
【有无俱不计，】不计，不涉计较也。
【长御白牛车。】驾驭车马曰御。
○《法华科注》：白即是诸色之本，而与本净无漏相应。体具万德，如肤之充。烦恼不染，如色之洁。
○《华严合论》：门前三驾，且受权乘。露地白牛，方明实德。


  2025年3月19日《六祖坛经笺注》机缘品第七

【达闻偈，不觉悲泣，言下大悟。而告师曰：法达从昔已来，实未曾转法华，乃被法华转。再启曰：】再启，再开问也。
【经云：诸大声闻乃至菩萨，皆尽思共度量，不能测佛智。】《法华经·方便品》，假使满世间，皆如舍利弗。尽思共度量，不能测佛智。
○《唯识》十：如来实心，等觉菩萨尚不知故。
【今令凡夫但悟自心，便名佛之知见。自非上根，】眼等诸根上利者，曰上根。
【未免疑谤。又经说三车，羊鹿牛车，与白牛之车，】羊车喻声闻，鹿车喻缘觉，牛车喻菩萨，白牛之车喻一佛乘。
【如何区别？愿和尚再垂开示。】开示者，启发之而示以佛道也。
【师曰：经意分明，】经意，指《法华经》、《方便》、《譬喻》二品之意。
【汝自迷背。诸三乘人，不能测佛智者，患在度量也。】度，入声。量之也。
【饶伊尽思共推，】饶伊，犹言尽他。
【转加悬远。】悬远，吊远也。
【佛本为凡夫说，不为佛说。此理若不肯信者，从他退席】。《法华·方便品》：尔时，世尊告舍利弗，汝已殷勤三请，岂得不说？汝今谛听，善思念之，吾当为汝分别解说。说此语时，会中有比丘，比丘尼，优婆塞，优婆夷五千人等。即从座起，礼佛而退。所以者何？此辈罪根深重，及增上慢。未得谓得，未证谓证。有如此失，是以不住。世尊默然，而不制止。
○听从也，从教也，从他即听他也。
【殊不知坐却白牛车，】《法华经·譬喻品》：尔时，长者各赐诸子等一大车，其车高广，众宝庄校，周匝栏盾，四面悬铃。又于其上，张设幰盖。亦以珍奇杂宝而严饰之。宝绳交络，垂诸华缨，重敷婉筵，安置丹枕。驾以白牛，肤色充洁，形体姝好，有大筋力。行步平正，其疾如风。
○案佛之知见，即在人人之自性中，故以坐白牛车喻之。
【更于门外觅三车。】《法华经·譬喻品》：羊车，鹿车，牛车。今在门外，可以游戏。


  2025年3月20日《六祖坛经笺注》机缘品第七

【况经文明向汝道，唯一佛乘。】《法华经·方便品》：舍利弗，如来但以一佛乘故，为众生说法。无有余乘若二若三。舍利弗，一切十方诸佛法亦如是。舍利弗，过去诸佛以无量无数方便种种因缘譬喻言辞，而为众生演说诸法。是法皆为一佛乘故。
○案一佛乘，即人人自己之佛性，亦即佛之知见也。亦即人人自坐之白牛车也。
【无有余乘，若二若三，乃至无数方便，种种因缘，譬喻言词。是法皆为一佛乘故。汝何不省，三车是假，】《法华·方便品》：佛以方便力，示以三乘教。众生处处著，引之令得出。又云：以假名字，引导于众生。
【为昔时故。】为实施权。
【一乘是实，】《涅槃经》：一切众生所得一乘，一乘者，名为佛性。以是义故，我说一切众生悉有佛性。
【为今时故。】开权显实。
【只教汝去假归实。归实之后，实亦无名。】归一佛乘实相而见之，即无一佛乘实相之名。无妙法之相，此祖门下之眼，而非不见性者之所知也，故《法句经》云：森罗及万象，一法所印。一亦不为一。
【应知所有珍财，】所有珍财，众生本具之宝藏也。
【尽属于汝，由汝受用。】《法华·譬喻品》：是大长者，财富无量。种种库藏悉皆充溢。今此幼童皆是吾子，爱无偏党。我有如是七宝大车，其数无量，应当等心，各各与之。
○受用，享受之意。
○《朱子语录》：不曾历许多，事过便去，看易也。卒未得他受用。
【更不作父想，】父，指长者。喻诸佛如来也。
【亦不作子想，】子指诸穷人。喻一切众生。
【亦无用想。】《法华·信解品》云：宜加用心，无令偏失。又曰：悉以付之，恣其所用。
○案此言既得珍宝，则父想子想用想，三想一齐捐除。
【是名持《法华经》。从劫至劫，手不释卷。】转如是经无有究尽。
【从昼至夜，无不念时也。】自己有一乘法，故无不念时也。
○《妙玄》第八：手不执卷，常读是经。口无言声，遍诵众典。佛不说法，常闻梵音。心不思维，遍照法界。

  2025年3月21日《六祖坛经笺注》机缘品第七

【达蒙启发。】《论语·述而篇》：不愤不启，不悱不发。
【踊跃欢喜。】《法华科注》二：内解在心，名欢喜。喜动于形，名踊跃。
○《左传》：距跃三百，曲踊三百。
【以偈赞曰】：

【经诵三千部，】一遍为一部，法达共读三千遍法华经。
【曹溪一句亡。】往日恃诵经三千部有大功德，今日至曹溪于一句之下亡所恃也。
【未明出世旨，】出世旨，出兴于世间之旨。即一大事因缘也。言佛乘此一大事因缘来此世间度人者。
【宁歇累生狂。】宁，安能之意。累生，多生也。
【羊鹿牛权设，】佛不得已而设此羊鹿牛三乘。
【初中后善扬。】《法华·序品》：演说正法初善中善后善，其义深远。其语巧妙，纯一无杂。具足清白梵行之相。
○扬，演说而举扬之也。
【谁知火宅内，】火宅，火作方烧之宅。
○《法华·譬喻品》：三界无安，犹如火宅。
【元是法中王。】元，本来也。
○《法华·信解品》：法王法中久修梵行，今得无漏无上大果。
○《证道歌》：法中王，最高胜。注曰：王中法王位过百王之上，故云法中王也。
○案此言迷于火宅内者，一悟本来，即是法中王也。

【师曰，汝今后方可名念经僧也。达从此领玄旨。】玄旨，深奥之义理也。
○张蠙诗：静室谈玄旨。
【亦不辍诵经。】辍，音拙，止也。已也。

  2025年3月22日《六祖坛经笺注》机缘品第七

【僧智通，寿州安丰人】。智通见《传灯录》五，《会元》二，《正脉》一，《禅林类聚》八。
○唐之寿州，今之寿县。属安徽淮泗道。安丰县故城，在今寿县西南。
【初看楞伽经，】《楞伽》注见前。
【约千余遍，而不会三身四智。】不会，不明白也。
○《永嘉证道歌》：三身四智体中圆。注云：三身四智者，乃觉性功用得名也。所言三身者：法身，报身，化身也。四智者：大圆镜智，平等性智，妙观察智，成所作智也。详后。
【礼师求解其义。师曰：三身者，清净法身，汝之性也；圆满报身，汝之智也；千百亿化身，汝之行也。】《顿悟入道要门论》上：问：束四智成三身者，几个智共成一身？几个智独成一身？答：大圆镜智独成法身，平等性智独成报身，妙观察智与成所作智共成化身。此三身亦假立名字分别，只令未解者看。若了此理，亦无三身应用。何以故？为体性无相，从无住本而立，亦无无作本。
【若离本性，别说三身，即名有身无智。】四智不离本性。若离本性而说三身，故曰有身无智。
【若悟三身无有自性，即名四智菩提。】三身从一自性而生，非三身中各有一自性也。
○《大乘庄严论》：转八识成四智，束四智成三身。故既悟三身之无有自性，即明三身由四智而成也。
○四智菩提，即四智之智慧也。
【听吾偈曰：】

【自性具三身，】言各人自性中皆有三身。
【发明成四智。】《顿悟入道要门论》上：问：转八识成四智，束四智成三身。几个识共成一智？几个识独成一智？答：眼耳鼻舌身，此五识共成成所作智。第六是意，独成妙观察智。第七心识，独成平等性智。第八含藏识，独成大圆镜智。
【不离见闻缘，超然登佛地。】言不必不闻不见，屏绝外缘，已能直入佛地。
【吾今为汝说，谛信永无迷。】谛，审实不虚义。信，更无疑念也。
【莫学驰求者，】莫学，犹言勿效。驰求，向外驰求也。
○《血脉论》：驰求觅佛，元来不得。
【终日说菩提。】此言莫学向外驰求，不向自性中求，虽终日说菩提，而终不得菩提也。

  2025年3月23日《六祖坛经笺注》机缘品第七

【通再启曰：四智之义，可得闻乎？师曰：既会三身，便明四智。何更问耶？】转八识成四智。束四智成三身。三身既会，未有不明四智者。故曰何更问耶。
【若离三身，别谈四智。此名有智无身。即此有智，还成无智。】试以造屋喻之。四智如材料。三身如房屋。若离三身而别谈四智，犹离房屋而但讲材料。此名有材料而无房屋，虽有此材料，还与无材料相同。
【复说偈曰：】

【大圆镜智性清净，】自性清净，唤为镜智。
○唐释慧海云：湛然空寂，圆明不动，即大圆镜智。
○《三藏法数》十四：一，大圆镜智。谓如来真智，本性清净，离诸尘染，洞彻内外，无幽不烛，如大圆镜，洞照万物，无不明了，是名大圆镜智。
【平等性智心无病。】唐释慧海曰：能对诸尘，不起爱憎，即是二性空。二性空，即平等性智。
○《三藏法数》十四：二，平等性智。谓如来观一切法，与诸众生皆悉平等，以大慈悲心，随其根机，示现开导，令其证入，是名平等性智。
○有隔碍相，则为有病。若无隔碍，万法流通，更无滞著，故为无病。
【妙观察智见非功】，唐释慧海云：能入诸根境界，善能分别，不起乱想，而得自在。即是妙观察智。
○《三藏法数》十四：三，妙观察智。谓如来善能观察诸法圆融次第，后知众生根性乐欲，以无碍辩才，说诸妙法，令其开悟，获大安乐，是名妙观察智。
○案六识，七识，历历事行，练磨纯熟，应机接物，任运不涉计度，顿时观察明了，不假功成，故云非功也。
【成所作智同圆镜。】应所成办，唤为所作智。
○唐释慧海云：能令诸根随事应用，悉入正受，无二相者，即是成所作智。
○《三藏法教》十四：四，成所作智。谓如来为欲利乐诸众生，故普于十方世界，示现种种神通变化，引诸众生，令入圣道，成本愿力所应作事，是句成所作智。


2025年3月24日《六祖坛经笺注》机缘品第七

【五八六七果因转】，五者，八识中之前五识也。如眼之能见色，耳之能闻声，鼻之能辨臭，舌之能别味，身之能知冷热，对于色声香味触之五尘，有能起五种识之性也。
○八者，八识中之第八识也。又名阿赖耶识。又名藏识。凡为世间万物之本之种子，皆收藏于此识之中也。前五识，及第八识。皆属于果。
○六者，八识中之第六识也。因前五识之感觉，而起分别判断之作用。故名曰意识。
○七者，八识中之第七识也。名曰末那识。因六识分别五尘好恶，而由此识传送相续执取。故又谓之我见识。第六识，及第七识。皆属于因。
○果因转者，即憨山大师所谓六七二识因中先转，五八一体至果乃圆也。
【但用名言无实性】。《人天眼目》下注：但用名言无实性。转名不转体也。
○《传灯录》五注：但转其名，而不转其体也。
○此言转八识成四智，在文字上则谓之转。在实性（又名自性，又名自心，自本性，真如，）上则无所谓转也。迷则为识，悟则为智。在实性固无所改变也。
【若于转处不留情】，心迷则为识，心悟则为智。一悟悟至极处，不再退转，即所谓不留情也。


  2025年3月25日《六祖坛经笺注》机缘品第七

【繁兴永处那伽定。】《起信论法藏序》：虽复繁兴鼓跃，未始动于心源。
○《笔削记》一：繁，多也。兴，起也。繁，则染净多途。兴，则新新生起。
○欲长保其寿，俟弥勒佛出世，以此为愿力者，名曰那伽定。
○《人天眼目》下注云：那伽定者，此曰龙定。龙常静思念摄，故有定力，能现大变。佛有四威仪而常在定，故喻龙也。原注，如上，转识为智也。教中云：转前五识为成所作智，转第六识为妙观察智，转第七识为平等性智，转第八识为大圆镜智。虽六七因中转，五八果上转，但转其名，而不转其体也。按已上六十七字。考《大藏经》刻本及明刻本，均作小字，惟近刻本误作大字，与坛经原文相混。非是。故仍作小字而冠原注二字以别之。
《憨山大师梦游集》一：示周赐孺曰：周子请益法相宗旨。老人因揭六祖识智颂曰：大圆镜智性清净，平等性智心无病。妙观察智见非功，成所作智同圆镜。五八六七果因转，但转名言无实性。若于转处不留情，繁兴永处那伽定。此八句，发尽佛祖心髓，揭露性相根源。往往数宝算沙之徒，贪多嚼不烂，概视此为闲家具，曾无正眼觑之者。大可悯也。咸谓六祖不识字，不通教，何以道此？殊不知佛祖慧命，只有八个字包括无余。所谓三界唯心，万法唯识。以唯心故，三界寂然，了无一物。以唯识故，万法枞然。盖万法从唯识变现耳。求之自心自性，了不可得。所以佛祖教人，但言心外无片事可得。即黄梅夜半露出本来无一物。即此一语，十方三世诸佛，历代祖师，尽在里许擘不破。故衣钵止之。即二派五宗，都从此一语衍出。何曾有性相之分耶？及观识智颂，略为注破。若约三界唯心，则无下口处。因迷此心变而为识，则失真如之名。但名阿赖耶识，亦名藏识。此识乃全体真如所变者。斯正所谓生灭与不生灭和合而成。乃真妄迷悟之根。生死凡圣之本。

2025年3月26日《六祖坛经笺注》机缘品第七

《楞伽》云：藏识海常住，境界风所动。洪波鼓冥壑，无有断绝时。既云藏识即阿赖耶。而又云常住，则本不动也。然所动者非藏识，特境界风耳。偈云：前境若无心亦无。是则取境界者，非藏识，乃生灭心耳。此生灭心强名七识。其实是八识之动念，而谓生机。若此机一息，前境顿空，而六识纵能分别，亦无可寄矣。若前五识原无别体，但是藏识应缘之用。独能照境，不能分别。故曰同圆镜。其分别五尘者非五识，乃同时意识耳。故居有功。若不起分别，则见非功矣。由是观之，藏识本真，故曰性清净。其过在一念生心，是为心病。有生则有灭，惟此生灭，如水之流，非水外别有流也。但水不住之性，见有流相，有流则非湛渊之水明矣。故《楞伽》二种生住灭，谓相生住灭，流注生住灭，此二种生灭，总属藏识。生灭不灭，则前七识生。生灭若灭，则唯一精真。其真如之性自兹复矣。复则识不名识而名智。故曰心无病。六祖大师所颂，约转八识而成四智。大圆镜智，藏识所转。平等性智，七识所转。妙观察智，六识所转。成所作智，前五识转。以妄属藏识之用，故真亦同圆镜。然六七二识，因中先转。五八一体，至果乃圆。如此观之。识本非实，而妄有二用。故曰但转名言而已，换名不换体也。且此体不在禅定修行，唯在日用一切，圣凡同时转之。唯在留情不留情之间，故有圣凡迷悟之别。周子有志于此，谛向日用转处著眼，试定当看。

  2025年3月27日《六祖坛经笺注》机缘品第七

【通顿悟性智。遂呈偈曰】：

【三身元我体，】往时求三身于身外，今依师教，忽知三身元是在我体内。
【四智本心明。】昔以为得菩提后方可得四智，今乃知四智本于自心。心悟则转八识已成四智。
【身智融无碍，】身，三身。智，四智。三身以四智为体，四智以三身为用。体用合一，故曰无碍。
【应物任随形。】《金光明经∙四天王品》云：佛真法身，犹如虚空。应物现形，如水中月。
○《法华经∙普门品》：佛告无尽意菩萨。善男子，若有国土众生，应以佛身得度者，观世音菩萨即现佛身而为说法。应以辟支佛身得度者，即现辟支佛身而为说法。应以声闻身得度者，即现声闻身而为说法。应以梵王身得度者，即现梵王身而为说法。应以帝释身得度者，即现帝释身而为说法。应以自在天身得度者，即现自在天身而为说法。应以大自在天身得度者，即现大自在天身而为说法。应以天大将军身得度者，即现天大将军而为说法。应以毗沙门身得度者，即现毗沙门身而为说法。应以小王身得度者，即现小王身而为说法。应以长者身得度者，即现长者身而为说法。应以居士身得度者，即现居士身而为说法。应以宰官身得度者，即现宰官身而为说法。应以婆罗门身得度者，即现婆罗门身而为说法。应以比丘、比丘尼、优婆塞、优婆夷身得度者，即现比丘、比丘尼、优婆塞、优婆夷身而为说法。应以长者、居士、宰官、婆罗门、妇女身得度者，即现妇女身而为说法。应以童男童女身得度者，即现童男童女身而为说法。应以天龙、夜叉、乾闼婆、阿修罗、迦楼罗、紧那罗、摩侯罗、伽人非人等身得度者，即皆现之而为说法。应以执金刚神得度者，即现执金刚神而为说法。无尽意，是观世音菩萨，成就如是功德，以种种形游诸国土，度脱众生。
【起修皆妄动，】本具身智，何劳修治。若有修治，皆是妄动。
【守住匪真精。】执守三身四智，亦是不是。
○上文言无住者人之本性，今若守住，非本性矣。故云匪真精也。
【妙旨因师晓】。妙旨，三身四智之旨也。
○《笔削记》一：终实圆理，故曰妙旨。
○师，谓六祖也。
【终亡染污名。】亡，无通。
○马祖道一禅师云：道不用修，但莫污染。何为污染？但有生死心，造作趣向，皆是污染。
○悟自性之身智，亡假名之染污。


2025年3月28日《六祖坛经笺注》机缘品第七

【僧智常，信州贵溪人。】信州，唐置，元为路，明改广信府。今江西上饶县其旧治也。
○贵溪，县名，唐置，故城在今江西贵溪县西。今属江西豫章道。
【髫年出家，】髫，音迢。髫年，小儿垂发辫时也。又为年幼者之称。
【志求见性。】见性，见前注中。
【一日参礼。】凡集禅门人坐禅说法诵经谓之参。故诘旦升堂云早参，日暮念诵云晚参，非时说法为小参。凡垂语之尾，多用参语。参言外妙旨之意也。
○参礼者，因参礼师也。
【师问曰：汝从何来，欲求何事？曰：学人近往洪州】学人，学道人也。
○菩萨璎珞经，佛子庄严二种法身，是人名学行人。
○洪州见前注。
【白峰山礼大通和尚，】《佛祖统纪》四十一：神龙二年，北京神秀国师示寂于东都大官寺，谥大通禅师。按《传灯会元通》载等神秀传，无住白峰山事。且大通为神秀谥号，不应其徒即称大通和尚。盖别有一大通也。
【蒙示见性成佛之义。未决狐疑，】《汉书四∙文帝记》：朕狐疑。注：师古曰：狐之为兽，其性多疑。每渡冰河，且听且渡。故称多疑者而曰狐疑。
【远来投礼】。投礼，五体投地而行礼也。

2025年3月29日《六祖坛经笺注》机缘品第七


【伏望和尚慈悲指示。师曰：彼有何言句，汝试举看。】看，语助词。姑一试之也。
【曰：智常到彼，凡经三月，未蒙示诲。为法切故，一夕独入丈室，】丈室又云方丈，禅林主持之正寝也。相传维摩诘居士之石室方一丈，丈室之名即本于此。
○《传灯录∙禅门规式》：长老既为化主，即处于方丈，同净名之室。
○《往生论注》上：如维摩方丈，苞容有余，何必国号无赀，乃称广大。
○《法苑珠林∙感通篇》：吠舍离国宫城周五里。宫城北六里有寺塔，是说维摩经处。寺东北四里许有塔，是维摩故宅基。尚多灵神，其舍叠砖，传云积石。即是说法现疾处也。唐显庆年中敕使长史王玄策，因向印度，过净名宅。以笏量基，止有十笏。故号方丈。
○头陀寺碑文：宋大明五年，始立方丈茅茨。注：高诱曰：堵长一丈高一丈。回环一堵为方丈。铣曰：宋孝武皇帝时也，言立方丈之室，以置经象也。
【请问如何是某甲】《史记》：某子甲何为不来乎？
○按言某甲者，某以代姓，甲以代名，指人指己，于文字上皆可用之。
【本心本性。大通乃曰：汝见虚空否？对曰：见。彼曰：汝见虚空有相貌否？对曰：虚空无形，有何相貌？彼曰：汝之本性，】禅家心与性名别实同，说性即说心，故独言本性。
【犹如虚空，了无一物可见，是名正见。】正见注见前。
【无一物可知，是名真知。无有青黄长短，但见本源清净，觉体圆明，即名见性成佛，亦名如来知见。学人虽闻此说，犹未决了。乞和尚开示。师曰：彼师所说，犹存见知，故令汝未了。吾今示汝一偈：】

2025年3月30日《六祖坛经笺注》机缘品第七

【不见一法存无见，】不见一法，承上文了无一物可见而言。然不可有无见二字存于胸中。存无见者，随在无见，故能障蔽自己。
【大似浮云遮日面。】浮云，喻胸中所存之无见二字也。
○李白诗：总为浮云能蔽日。
【不知一法守空知，】不知一法承上文无一物可知而言。然不可执守空知。守空知者，如木石而取守空寂。即为空知所障，还如太虚生闪电也。
【还如太虚生闪电。】闪电喻执守之空知也。若不守空知，则太虚不生闪电矣。
○太虚，天空也。李群玉诗：心似闲云在太虚。
○闪电，谓电光一瞥。喻疾速也。
【此之知见瞥然兴，】瞥，音劈。徐曰：瞥然，暂见也。
【错认何曾解方便。】错认以无知无见为是，而失见性之捷径。
○《法华文句》三：方者秘也，便者妙也。
○案方便共有三种解释。余二种略。
【汝当一念自知非，】自知非者，自知见之与知，俱不是也。
【自己灵光常显现。】灵光者，人人固有之佛性，灵灵照照，而放光明者。
○《五灯会元》三：百丈禅师上堂，灵光独照，迥脱根尘。体露真常，不拘文字。心性无染，本自圆成。但离妄缘，即如如佛。

【常闻偈已，心意豁然】。《维摩经∙第子品》：即时豁然，还得本心。乃述偈曰：

【无端起知见，著相求菩提。】存无见，守空知，皆著相也。
○菩提见前注。
【情存一念悟，】情，私意也。才存悟迹，何如未悟。故不可自以为悟也。
【宁越昔时迷。】言私意存一念之悟，与昔时之迷初无少异。
【自性觉源体，】圭峰禅师云：源者是一切众生本觉真性，亦名佛性，亦名心地。
【随照枉迁流。】随照，随见知照也。
○枉，劳而无功。
○迁流者，念念迁谢，如水之流注。
【不入祖师室，】祖师见前注。
○《论语》：子曰：由也升堂矣，未入于室也。
【茫然趣两头。】茫然，即杳茫意。无主张貌。
○两头者，存无见，守空知也。


  2025年3月31日《六祖坛经笺注》机缘品第七

【智常一日问师曰：佛说三乘法，】三乘指声闻乘为羊车，缘觉乘为鹿车，菩萨乘为牛车言也。详见《法华经∙譬喻品》。
【又言最上乘。】最上乘指大白牛车，譬得佛乘者。
○《金刚般若经》：如来为发大乘者说，为发最上乘者说。
○《纂要》三：最上者，一佛乘也。《略疏》云：最上乘者，圆顿教是也。
【弟子未解，愿为教授。】教授，教法授道也。
○《楞伽经》一：现方便而教授。
○《辅行》四之三：宣传圣言名之为教，训诲于义名之为授。
【师曰：汝观自本心，莫著外法相。法无四乘，人心自有等差。见闻转诵是小乘，】仅据目之所见，耳之所闻，而诵读经典者，是知其然而不知其所以然也。
【悟法解义是中乘，】仅能悟佛法，解经典中之意义，虽知其所以然，尚未能躬行实践者。
【依法修行是大乘。】既悟六度万行之理，能依法实践者。
【万法尽通，万法具备，一切不染，离诸法相，】法性一而相各异。其各异之相自外可见者，名法相。
○《维摩经∙佛国品》：善解法相，知众生根。
○《大乘义章》二：一切世谛，有为无为，通名法相。
【一无所得，名最上乘。】《入道要门论》上：大乘最上乘，其义云何？答：大乘者，是菩萨乘。最上乘者，是佛乘。又问：云何修而得此乘？答：修菩萨乘者，即是大乘。证菩萨乘，更不起观，至无修处，湛然常寂，不增不灭，名最上乘，即是佛乘也。
【乘是行义，】《笔削记》一：乘者就喻彰名，运载为义。如世舟车，可以运重致远。
○乘以运载为义，故云行义，能行即是乘。但口说而不行，便非乘也。
【不在口争。】《史记五十五∙留侯世家》：此难以口舌争也。
○《读书录》：学者开口皆能言道理，然当体诸心，果能实好此道理否？又当体之身，果能实行此道理否？若徒能言之于口，而体诸身心者，皆不能然。是所谓自欺也。
【汝须自修，莫问吾也。一切时中，自性自如】。《悟性论》夜坐偈云：若识心性非形像，湛然不动自如如。
【常礼谢执侍，终师之世。】


2025年4月1日《六祖坛经笺注》机缘品第七

【僧志道，广州南海人也。】南海，县名。隋以番禺改置。明清时与番禺县并为省治。民国徒治佛山镇，属广东粤海道。
【请益曰：学人自出家，览《涅槃经》】《大般涅槃经》译本有二种。一种北凉昙无谶译，凡四十卷，名《北本涅槃经》；一种刘宋慧严等再治，凡三十六卷，名《南本涅槃经》。此《涅槃经》，系指《北本涅槃经》而言。
【十载有余，未明大意。愿和尚垂诲。师曰：汝何处未明？曰：诸行无常，是生灭法。生灭灭已，寂灭为乐。】诸行无常四句偈，过去离怖畏如来偈也。
○《涅槃经》十三：过去之世，佛日未出，我于尔时作婆罗门。周遍求索大乘经典，乃至不闻方等文字。我于尔时，住于雪山。释提桓因心大惊怪。自变其身作罗刹像，甚可怖畏。下至雪山，去其（其字，释尊自指因地，）不远，而便立住。宣过去佛所说半偈，诸行无常，是生灭法。是苦行者，（苦行者，亦释尊自指因地，皆指作婆罗门身言，）闻是半偈，心生欢喜。即从座起，四方顾视，言向所闻偈，谁之所说。我于尔时，更无所见。唯见罗刹。即便前至是罗刹所，作如是言：善哉大士，汝于何处得是过去离怖畏者所说半偈？即答我言：我不食来已经多日，处处求索，了不可得。我即问言：汝所食者，为是何物？罗刹答言：食人暖肉。我复语言：汝但具足说是半偈，当以此身奉施供养。罗刹答言：谁当信汝？为八字故，弃所爱身。我即答言：十方诸佛，亦能证我为八字故舍于身命。罗刹答言：谛听谛听，当为汝说。生灭灭已，寂灭为乐。

2025年4月2日《六祖坛经笺注》机缘品第七

【于此疑惑。师曰：汝作么生疑？】作么生，犹言因何。禅家疑问之词也。
【曰：一切众生皆有二身，谓色身法身也。】色身，地水火风四大也。按身者，外四大所成之身也。又为三种身之一。从四大五尘等色法而成之身，谓之色身。
○法身，佛之真身也。
○《金刚纂要》四：法身华竟非色身，非诸相。
○按法身，即一切法平等实性也。
【色身无常，有生有灭。】《智度论》二十三：一切有为法无常者，新新生灭故，属因缘故，不增积故。复次，生时无来处，灭亦无去处，是故名无常。
【法身有常，无知无觉。经云：】见《涅槃经十三∙圣行品》。
【生灭灭已，寂灭为乐者，不审】不审，犹云未知。
【何身寂灭，何身受乐。若色身者，色身灭时，四大】《对法论》一：云何四大种？谓地界，水界，火界，风界。何等地界，谓坚劲性？何等水界，谓流湿性？何等火界，谓温热性？何等风界，谓轻等动性？
【分散，全然是苦。】《大智度论》十五：受此四大五众身。应有种种苦分，无有受身而不苦者。
【苦不可言乐。若法身寂灭，即同草木瓦石，谁当受乐。又法性】《起信法藏疏》：法性者，明此真体普遍之义。通与一切法为性，即显真如，遍于染净，通情非情，深广之义。故《智论》曰：在众生数中，名为佛性。在非众生数中，名为法性。
【是生灭之体，五蕴】五蕴，色，受，想，行，识也。有相为色，领纳名受，取像曰想，迁流为行，分别为识。蕴者，积聚为义，谓积聚生死过患。
【是生灭之用。一体五用，生灭是常。生则从体起用，灭则摄用归体。若听更生，】更生，复生也。
○《山海经》：无綮之国，其人无男女，穴居食土，死即埋之，其心不朽。死一百二十岁，乃复更生。


2025年4月3日《六祖坛经笺注》机缘品第七

【即有情之类，不断不灭。若不听更生，则永归寂灭，同于无情之物。如是，则一切诸法被涅槃之所禁伏，尚不得生，何乐之有？师曰：汝是释子，】《弥沙塞律》：杂类出家，皆舍本姓，同称释子。
○《维摩经慧远疏》：从佛释师教化出生，故名释子。
○释子，释迦佛之弟子也。
【何习外道】《唯识∙俗诠》第一：外道者，心游道外。不顺真理，外于佛道，故名外道。
【断常邪见。】《大智度论》七：见有二种：一者常。二者断。常见者，见五众常忍乐。断见者，见五众灭心忍乐。一切众生，多堕此二见中。菩萨身断此二，亦能除一切众生二见，令处中道。
【而议最上乘法。据汝所说，即色身外别有法身，离生灭求于寂灭，又推涅槃常乐，言有身受用。斯乃执吝生死】，吝者，爱惜而不肯舍也。
【耽著世乐。】耽，音端。过乐也。《尔雅》：乐也。
○《法华∙譬喻品》：深著世乐，无有慧心。
【汝今当知佛为一切迷人，认五蕴和合为自体相，分别一切法为外尘相，好生恶死，】好恶俱去声。
【念念迁流，不知梦幻虚假，枉受轮回，以常乐涅槃，翻为苦相，终日驰求。佛愍】音闵。
【此故，乃示涅槃真乐，刹那】刹那，谓极短时也。
○《大藏法数》：一念中有九十刹那。一刹那中有九百生灭。或云壮士一弹指间有六十刹那。
【无有生相，】生相，生起之相也。
【刹那无有灭相，】灭相，灭去之相也。
【更无生灭可灭，】无生灭，如空里无花。
【是则寂灭现前。】《笔削记》五：分明显了，更无暗昧，故曰现前。
○黄檗《传心法要》下：声闻人见无明生无明灭，缘觉人但见无明灭，不见无明生。念念证寂灭。诸佛见众生终日生而无生，终日灭而无灭。无生无灭，即大乘果。
【当现前时，亦无现前之量，乃谓常乐。此乐无有受者，亦无不受者，岂有一体五用之名。何况更言涅槃禁伏诸法，令永不生。斯乃谤佛毁法。听吾偈曰】：

2025年4月4日《六祖坛经笺注》机缘品第七

【无上大涅槃，】无上见前注。
○《楞伽经》：妄想不生，不起不灭，我说涅槃。涅槃者，如真实义见。离先妄想心心数法，逮得如来自觉圣智，我说是涅槃。
○《笔削记》三：法身，解脱，般若，备此三点，以成大涅槃。
○《入道要门》上：如何得大涅槃？师曰：不造生死业。对曰：如何是生死业？师曰：求大涅槃是生死业，舍垢取净是生死业，有得有证是生死业，不脱对治门则生死业。
【圆明常寂照】。一物不欠，故云圆。妙净明心，故云明。无始无终，故云常。无有散乱，故云寂。灵鉴不昧，故云照。
【凡愚谓之死，外道执为断。】断，断灭也。
【诸求二乘人，】二乘，声闻乘人缘觉乘人。
【目以为无作。】《大智度论》九十三：邪见者，所谓无作见。虽六十二种皆是邪见，无作最重。所以者何？无作言不应作功德求涅槃。若言天作，若言世界始来，虽是邪见而不遮作福德。以无作大恶，故不生。
【尽属情所计，】计，分别计度也。
【六十二见本。】以上所云之死断无作，即为见之本。
○《大般若经∙佛母品》：开十四难而为六十二。先计色蕴有常等之四句。一，色为常。二，色为无常。三，色为常无常。四，色为非常非无常。他之受等四蕴亦然，合为二十句。此计过去之五蕴者也。又，计色有有边无边等四句。一，计色为有边。谓空之十方上下边际有穷极也。二，计色为无边。与上相反。三，计色为有边无边。四，计色为非有边非无边。他之四蕴亦然，合为二十句。此于现在五蕴之所执也。又，计色有如去不如去等四句。一，计色为如去。谓人来而生于此间，去而至于后世，亦如是也。二，计色为不如去。谓过去无所从来，未来亦无所去也。三，计色为如去如不去。谓身神和合而为人，死后神去而身不去也。四，计色为非如去非不如去。见有第三句过，而计此句也。计他之四蕴亦然，合为二十句。此于未来五蕴之所见也。三世合而有六十句。于此加身与神之一异二见而为六十二见，此六十二见，但为断常有无之边见也。


2025年4月5日《六祖坛经笺注》机缘品第七

【妄立虚假名，】六十二见立种种见之名目，皆是假名目。
【何为真实义。】言凡夫外道二乘所执所云皆非真实义也。
【惟有过量人，】过量人，非常人所能量度之人也。
【通达无取舍。】通达涅槃真理。不取涅槃，不舍涅槃。
【以知五蕴法，】《百法钞》一：问五蕴法者，其体如何。答一切诸法，不过百法。合百法为五蕴也。法者，法体也。谓我身法体也。以常一主宰，所依五蕴体为法也。
【及以蕴中我，】即五蕴中常一主宰。
【外现众色像，一一音声相，平等如梦幻。】知五蕴与我及色像音声，皆平等而如梦幻。
【不起凡圣见，】黄檗云：欲观佛作清净光明解脱之相，观众生作垢浊暗昧生死之相。作此解者，历恒河沙劫终不能得阿耨菩提。又云：心若平等，不分高下，即与众生诸佛世界山河，有相无相，遍十方界，一切平等，无彼我相。此本源清净心，常自圆满，光明遍照也。
【不作涅槃解。】唐《译楞伽经》：不知生死涅槃差别之相，一切皆是妄分别有，无所有故。又云：非于生死外有涅槃，非于涅槃外有生死。
【二边三际断，】二边，有无也。
○《贤首法数》一：二边，有边无边。
○三际，过去未来现在也。又外内与中间也。
○《清凉观师心要笺》：一念不生，前后际断。照体独立，物我皆如。
○《顿悟入道要门论》下：又问：佛法在于三际否？师曰：见在无相，不在其外。应用无穷，不在于内。中间无住处。三际不可得。
【常应诸根用，】在眼为见，在耳为闻，在鼻为嗅，在口为谈，在手为捉，在足为步。
【而不起用想。】不起用想者，知识尽捐，心同太虚。有叩斯响，如谷应声。随类感通也。

2025年4月6日《六祖坛经笺注》机缘品第七

【分别一切法，】因物付物也。
【不起分别想。】于第一义而不动，安有分别想。
【劫火烧海底，】《仁王般若经∙护国品》四无常偈：劫烧终讫，乾坤洞然。须弥巨海，都为灰飓。天龙福尽，于中凋丧。二仪尚殒，国有何常。
【风鼓山相击。】风鼓，灾风鼓动也。
○山相击，须弥崩倒也。
○因本经云：大三灾时，有大黑风吹使海水两披。取日宫殿，置须弥山半，安日道中。缘此世间有二日出，河渠流竭。其后久久，大风复取第三日出，大恒河竭。四日出，阿耨池竭。五日出，大海干枯。六日出，天下烟起。至七日出，天下洞然。直至梵天。火灾之后，布大黑云，周遍降雨，滴如车轮。无数千岁，其水渐长，至光音天，此水复减。有大风起，鼓动波涛，起沫积聚，自然坚固，变成天宫，七宝校饰，由此有梵天宫。其转减，依前聚沫，次第成就他化天宫。直至成四天下，依前建立。水灾之后，其次久久，大僧伽风至果实天，其风四布，吹诸天宫。使诸天宫相拍，碎若粉尘。直至天下诸大山王相拍亦然。
【真常寂灭乐，】如来所得之法，真实常住，故云真常。
○《楞严经》四：独妙真常。
○《起信捷要》上：究竟乐者，亦有二义。一者，无上菩提觉法乐。二者，无上涅槃寂灭乐。
○《涅槃经》：生灭灭已，寂灭为乐。
【涅槃相如是。吾今强言说，】强，上声，勉强也。
○六祖言吾今勉强说此涅槃相。
【令汝舍邪见。】舍邪见，舍其旧日不契佛道之见。
【汝勿随言解，】六祖谓志道当离去语言文字，不可随吾偈而解说也。
【许汝知少分。】少分，对全分言。
○《华严经∙净行品》：我今随力说少分，犹如大海一滴水。
○离言说相。方有少分相应。

【志道闻偈大悟，踊跃作礼而退】。踊跃见前注。

2025年4月7 日《六祖坛经笺注》机缘品第七

  
【行思禅师，生吉州安城刘氏。】《大清一统志》二百四十九：吉州，唐武德五年置。明曰吉安府，清因之，属江西省。安城，唐之安福县也，属吉州。弘济禅师，名行思，姓刘氏，安福人。幼出家，参曹溪六祖。归，住清原净居寺。
【闻曹溪法席盛化，径来参礼。遂问曰：当何所务，即不落阶级？师曰：汝曾作什么来？曰：圣谛亦不为。】《胜鬘宝窟经》下本：圣谛者，苦寂灭道审实不虚，故名为谛。又能生不颠倒实解，故名为谛。圣为诸佛，就圣辨谛，故云圣谛。又此能生无漏圣解，目之为圣，故云圣谛。
○《碧严集》一：圆悟云：真俗不二，即是圣谛第一义。
【师曰：落何阶级？】阶级，阶之层次也。
○《虚堂集》一评云：实际理地，宁有阶差。
【曰：圣谛尚不为？何阶级之有？】《心经》：无苦集灭道。
【师深器之，令思首众。一日，师谓曰：汝当分化一方，无令断绝。】勿使佛祖相传之道断绝。
【思既得法，遂回吉州青原山。】《大清一统志》二百四十九：青原山在庐陵县东南十五里，山上有净居寺。
【弘法绍化，谥弘济禅师】。《传灯录》五：师既付法石头。唐开元二十八年，庚辰十二月十三日，升堂告众，跏趺而逝。僖宗谥弘济禅师。有归真之塔。

2025年4月8 日《六祖坛经笺注》机缘品第七

  
【怀让禅师，金州杜氏子也】。《五灯会元》：南岳怀禅师者，姓杜氏，金州人也。于唐仪凤二年四月八日降诞。年十岁时，唯乐佛书。时有三藏玄静过舍，告父母曰：此子若出家，必获上乘，广度众生。至垂拱三年，方十五岁，辞亲往荆州玉泉寺，依弘景律师出家。又云：坦然劝师谒嵩山安和尚。安启发之，乃直指曹溪参六祖。
○金州属陕西，于后汉为西城郡，于魏为魏兴郡，西魏置为金州，明改为兴安州，清升为兴安府，民国废。今安康县其旧治也。
【初谒嵩山安国师，】《传灯录》四：弘忍大师，旁出嵩岳惠安国师，荆州支江人也。隋开皇二年壬寅生，唐景龙三年己酉灭。时称老安国师。详见后。
○《唐高僧传》二十：法常演毗尼涅槃，通禅法。齐主崇为国师，以为始也。
○嵩山，即中岳也。在登封县北一十里。
【安发之曹溪参叩。】发，发遣也。参叩，参学叩问而请益也。
【让至礼拜。师曰：甚处来？曰：嵩山。师曰：什么物，恁么来？】《毕懒庵教外别传录》曰：什么物恁么来，六祖乃谓虚灵之本心。却无别指。|
【曰：说似一物即不中。】《教外别传录》曰：谓此虚灵之本心，无物可比。
○中去声。著也。
【师曰：还可修证否？】修证，修行证理也。《像法决疑经》曰：一切众生本是佛，今亦修证还成佛。
【曰：修证即不无，污染即不得。】《教外别传录》曰：谓此虚灵之本心，不可污染。杂念起时，便削除之。若不削除，则污染矣。
○《广雅》曰：则，即也。故即字或通用作则。
【师曰：只此不污染，诸佛之所护念，】《阿弥陀经》曰：善男子，善女人，皆为一切诸佛之所护念。按《大祐略解》云：护谓覆护，不使魔娆。念谓忆念，不令退失也。
【汝既如是，吾亦如是。西天】西竺在唐西方，故云西天。
【般若多罗】见后二十七祖注。
【谶】谶音寸。预言也。.
【汝足下出一马驹，踏杀天下人。】马驹，指马祖而言，江西道一禅师，姓马氏，时号马祖。受法于怀让禅师。同参者九人，惟马祖密受心印。《传灯录》六：六祖能和尚谓让曰：向后佛法从汝边去，马驹踏杀天下人。厥后江西法嗣布于天下。
○踏杀天下人者，言其纵横不可当之意。
【应在汝心，不须速说。】原注，一本无此二十七字。
【让豁然契会。遂执侍左右一十五载，日臻玄奥。】成公绥赋：精性命之至机，研道德之玄奥。
【后往南岳，】山之大者曰岳。南岳，衡山也。
【大阐禅宗。敕谥大慧禅师】。《会元》三：天宝三年八月十一日，圆寂于衡岳。谥大惠禅师最胜轮之塔。

2025年4月9日《六祖坛经笺注》机缘品第七
  
【永嘉玄觉禅师，温州戴氏子。】《会元》二：师讳玄觉，本郡戴氏子。早岁出家，遍探三藏。精天台止观圆妙法门。于四威仪中，常冥禅观。后因尨溪朗禅师激励，与东阳策禅师，同诣曹溪。又见《传灯录》五，《高僧传》八，《正脉》一，《类聚》十二。
○温州，唐置，隋时为永嘉。明清二代名温州府。今浙江永嘉县，其旧治也。
【少习经论，】经论，三藏中之经藏论藏也。经者如来之金口说法，《法华经》、《涅槃经》等。论为菩萨之祖述，《唯识论》、《俱舍论》等。
○《三论检幽钞》一：欲示师资不同故，师说名经，资言称论。以师所说可则可常，能显至道故，称为经。资之所作，便论佛语，更无异制，故称为论。
【精天台止观法门。】《稽古略》二：智者大师，讳智顗，字德安。住天台山。大师谓《法华》为一乘妙典，遂出玄义。曰释名，辨体，明宗，论用，判教相之五重量也。后世宗之曰天台教。
○《小止观》上：若夫泥洹之法，入乃多途。论其急要，不出止观二法。所以然者，止乃伏结之初门，观是断惑之正要。止则爱养心识之善资，观则策发神解之妙术。止是禅定之胜因，观是智慧之由藉。若人成就定慧二法，斯乃自利利人，法皆具足。
○宋陈瓘《止观坐禅法要记》：本自不动，何止之有？本自不蔽，何观之有。众生迷荡，去本日远。动静俱失，不昏即散。此二病本，出生众苦。令彼离苦，而获安隐，当用止观以为其药。病瘳药废，医亦不立。则止观者，乃假名字。即假即空，言语道断。以大悲故，无说而说。此《摩诃止观》之所为作也。
○《顿悟入道要门论》下：讲止观慧座主问曰：一心三观义又如何？师曰：过去心已过去，未来心未至，现在心无住。于其中间，更用何心起观。曰：禅师不解止观。师曰：座主解否？曰：解。师曰：如智者大师，说止破止，说观破观。住止没生死，住观心神乱。为当将心止心，为复起心观观。若有心观，是常见法。若无心观，是断见法。亦有亦无，成二见法。请座主子细说看。曰：若如是问，俱说不得也。师曰：何曾止观。

2025年4月10日《六祖坛经笺注》机缘品第七

【因看《维摩经》，】《维摩经》，即《维摩诘所说经》，姚秦三藏法师鸠摩罗什译。
○《折衷疏》云：《维摩诘所说经》者，乃弹偏斥小，叹大褒圆之经也。盖如来出世本怀，唯为一大事因缘故出现于世。所谓欲令众生开示悟入佛之知见。其奈小机未堪此闻，闻则生谤堕苦。故不得已而为实施权，先以《华严》拟宜。既二乘在座如聋如哑，不见不闻，是以不动寂场游化鹿苑。转四谛法轮，说三藏教。而二乘初闻佛法，遇便信受，保证遍真。故至方等会中，假宝积献盖，维摩示疾，排斥小行，褒叹圆宗。令二乘耻小慕大，发菩提心。此一经之大意也。
【发明心地。】心为万法之本，能生一切诸法，故云心地。又修行者依于心而近行，故云心地。又三业中心业最胜，故云心地。
○《心地观经》八：三界之中以心为主。能观心者，究竟解脱。不能观者，究竟沉沦。众生之心犹如大地。五榖五果从大地生。如是心法生世出世善恶五趣有学无学独觉菩萨及于如来。以此因缘，三界唯心，心名为地。

2025年4月11日《六祖坛经笺注》机缘品第七

【偶师弟子玄策相访，】《传灯录》五：婺州玄策禅师者，婺州金华人也。出家游方，师曹溪六祖。后却金华，大开法席。
【与其剧谈，】剧谈，畅谈也。
【出言暗合诸祖。策云：仁者得法师谁？曰：我听方等经论，】方者，理之方正。等者，平等也。方等二字，本十二部内方广之别称，乃大乘法藏之总名也。近代诸师，分大乘显教经藏为五部。于《华严》《般若》《法华》《涅槃》四部外，立《方等部》。凡对小名大及泛明诸佛菩萨因果事理行位智断者，皆此部收。非同流俗伪传谓八年所说也。
○《方等部》内以《大宝积经大方等大集经》为最广之部。《大宝积经》一百二十卷，妙义不可胜述。此外《般舟三昧》等经，为修定之要门。《占察善恶业报经》，为因果之行相。《三千佛名经》等，广赞诸佛及药师、弥勒、文殊等菩萨功德。《楞伽经》《密严经》《深密经》，开陈唯识。《维摩经》《金光明经》《思益经》，发明心性。《投身饲虎以下诸经》，多说地上菩萨之事。《大乘同性经》《诸法无行经》以后数种经，专明大乘无相之义。缘起圣道等经，明十二因缘之义。法身经以后，多陈如来功德，及诸杂行。
○昔龙树菩萨以诸佛妙法，般若为母。而《般若经》文，凡数百卷。因约般若中道要义制《无畏论》。又述《中论》《十二门论》以为先导，提婆本之，复制《百论》。古师谓《中论》为方等之要归，众经之心体。以上诸论，方等论也。
【各有师承。后于《维摩经》，悟佛心宗，】佛心宗，禅宗之别名。直觉悟佛心为禅之体故也。佛心何物？心之自体是也。故云直指人心，见性成佛。人心之性即佛性也。发现佛性，谓之成佛。
○《宗镜录》三：达磨大师云：明佛性宗，了无差误，名之曰祖。
○《中峰录》五下：禅何物？乃吾心之名也。心何物？即我禅之体也。惟禅与心，异名同体。

2025年4月12日《六祖坛经笺注》机缘品第七


【未有证明者。策云：威音王已前即得，】《法华经·常不轻品》：乃往古昔过无量无边不可思议阿僧祇劫有佛名威音王如来。劫名离衰，国号大成就。
○《楞严经》五：我等先于威音王佛闻法出家。
○《法华通义》六：此用空劫初成之佛，已前无佛。故宗门称向上曰威音那畔。
○《方语钞》：禅录言威音王者，谓极远也。又指本分也。
○《祖庭事苑》五：威音王佛已前。盖明实际理地。威音已后，即佛事门中。此借喻以显道，庶知不从人得。后人谓音王实有此缘，盖由看阅藏教之不审。
○即得犹云即得其宗。又即得犹云即可也。言古佛未出前即可，古佛已出后，若无师证，便是天然外道也。
【威音王已后，无师自悟，尽是天然外道。】外道见前注。
【曰：愿仁者为我证据。策云：我言轻。】言轻者，谓其言不能尊重于人也。
○玄策自谦人微言轻。
【曹溪有六祖大师，四方云集，】云集者法众如云之聚也。
○《过秦论》：天下云集而响应。
【并是受法者。若去，则与偕行。觉遂同策来参。绕师三匝，】《贤首五戒经》：三匝表敬三尊，为灭三毒。绕，旋绕也。
○《要览》中：旋绕，此方称行道。归敬之至也。
○三匝，三周也。
【振锡而立。】锡杖，梵语隙弃罗，译曰声杖，智杖。简称为锡。僧侣修验者等所携之杖也。上部以锡为之，中部木为之，下部牙或角为之。头如塔婆形，有一大镮，于其环周附小镮数枚。僧侣行时，镮发响声，以警恶兽毒蛇者。
○《锡杖经》：佛告比丘：汝等应受持锡杖。所以者何？过去、未来、现在诸佛皆执故。又曰智杖，又名德杖。彰显智行功德本故。圣人之表帜，贤士之明记，道法之幢。迦叶白佛：何名锡杖？佛言：锡者，轻也。倚依是杖，除烦恼，出三界故。锡，明也。得智明故。锡，醒也。醒悟苦空结使故。锡，疏也。谓持者与五欲疏断故。
○《五百问》：持锡有多事，能警恶虫毒兽故。
○振锡而立者，锡杖不著地，举起使离地而立也。案言僧人之持锡，曰振锡、曰飞锡、曰卓锡、曰驻锡，皆言其用锡杖当使立也。

2025年4月13日《六祖坛经笺注》机缘品第七


【师曰：夫沙门者，】沙门为沙门那之略，又云桑门。梵语舍罗摩拏之讹，译云勤息。出家修佛道者之通名。此出家者，勤修诸善法，止息诸恶法也。
○《四十二章经》：佛言辞亲出家，识心达本，解无为法，名曰沙门。
○《阿含经》：舍离恩爱，出家修道。摄御诸根，不染外欲。慈心一切，无所伤害。遇乐不忻，逢苦不戚，能忍如地。故号沙门。
【具三千威仪，八万细行。】《楞严经》：三千威仪，八万微细，性业遮业。
○对于具足戒之二百五十，该称其他之细行而云三千威仪。三千者，但显数之多。如《三千威仪经》，法数者强凿成三千之数量也。
○三千之威仪者，小乘比丘之事。大乘之菩萨，有八万之威仪。按八万者，八万四千之略。是亦仅示数之多量。然法数者作说谓三千威仪配身口七支，成二万一千。此约贪嗔痴之三毒等分而成八万四千。见《大藏法数》六十八。
○《撰择集》：不犯威仪有二：一大乘谓有八万，二小乘谓有三千。
○《法界次第》下之上：三千威仪，八万律行。
○三千威仪约二百五十戒，各有四威仪，合为一千。三世转为三千。三千威仪，分配身口七支，则为二万一千。复约对治三毒及等分，则成八万四千。见《翻译名义集》四。
【大德】《僧史略》：行满德高曰大德。
【自何方而来，生大我慢。】我慢见前注。
【觉曰：生死事大，无常迅速。】生死呼吸间，不遑具威仪，请师直示。
【师曰：何不体取无生，了无速乎？】师言何不体取无生无死之真理，以了此无常迅速之生死乎？
○《俱舍光记》一：夫生必死，言生可以摄死。故言众生，死不必生，如入涅槃。故不言众死，据此则知言无生者，可以包括无死在内。故不言无生无死，而但言无生。
【曰：体即无生，】体认自性，则自性本无生无死。
【了本无速。】一了百了，其生死已无迟速之可言。
【师曰：如是如是。】玄觉禅师本为求六祖为其证据而来。如是如是，即为其印可也。

2025年4月14日《六祖坛经笺注》机缘品第七

【玄觉方具威仪礼拜。】生死事大，岂可盲拜师尊。今为印可，所以拜之，示以非慢。
【须臾告辞。师曰：返太速乎？曰：本自非动，岂有速耶？】本，本来也。有动即有迟速。本自非动，岂有迟速之可言。
【师曰：谁知非动？】还诘之。逼入一层。
【曰：仁者自生分别。】言六祖不可自生分别心。《唯识述记》七末：言分别者，有漏三界，心，心所，法。以妄分别为自体故。
○《慈恩寺传》七：菩萨以分别为烦恼。而分别之惑，坚类金刚。惟此经所诠无分别慧，乃能断除。
○黄檗曰：心若不生，自然成大智者。决定不分别佛与众生，一切尽不分别，始得入我曹溪门下。
【师曰：汝甚得无生之意。曰：无生岂有意耶？师曰：无意谁当分别。】分别有二种。一为心，心所，之分别，此吾人所不可有者。一为《维摩经》善能分别诸法相，于第一义而不动。此吾人所不可无者。六祖谓果无意谁能分别。因此分别二字含有二种之意。闻玄觉如何答法，即可以证其学问之高下也。
【曰：分别亦非意。】分别者，即善能分别诸法相，于第一义而不动也。第一义不动，即非意也。孔子四绝中第一种之毋意，同此。
【师曰：善哉。少留一宿。时谓一宿觉。】《宋高僧》传：既决所疑，能留一宿，故曰一宿觉。
【后著证道歌，】《传灯录》：永嘉大师著证道歌一首，及禅宗悟修圆旨，庆州刺史魏靖缉而序之。成十篇。目为《永嘉集》，并行于世。
【盛行于世。谥曰无相大师。】《传灯录》五：师先天二年十月十七日，安坐示灭。十一月十三日，塔于西山之阳。敕谥无相大师。塔曰净光。
【时称为真觉焉。】《传灯录》五：觉者辐凑。号真觉禅师。



 2025年4月15日《六祖坛经笺注》机缘品第七
 
【禅者智隍，】《会元》三：河北智隍禅师，始参五祖。虽尝咨决，而修乎渐行。用住河北继庵。长坐积二十四载，不见惰容。后遇策禅师激励，遂往参六祖。
【初参五祖，自谓已得正受。】正受即禅定也。
○《探玄记》三：纳法在心，名为正受。
○《观经·玄义分》：言正受者，想心都息，缘虑并亡。三昧相应，名为正受。
○同，《序分义》：因前思想渐渐微细，觉想俱亡，唯有定心，与前境合，名为正受。
【庵居长坐，】奉佛之小舍曰庵。
【积二十年。师弟子玄策，游方至河朔，】黄河之北岸曰河朔。
【闻隍之名，造庵问云：汝在此作什么？】什么犹言何事也。
【隍曰：入定。】入于禅定也。定心于一处，止息身口意之三业，谓之禅定。
○《观无量寿经》曰：出定入定，恒闻妙法。
【策云：汝云入定，为有心入耶，无心入耶？若无心入者，一切无情草木瓦石，应合得定。若有心入者，一切有情含识之流，】有情，动物之总名。《唯识述记》一本：梵言萨埵，此言有情。有情识故。又情者爱也，能有爱生故。
○含识，含有心识者。即有情。
○《行事钞资持记》上四之一：心依色中，名为含识。总摄六道有情之众。
【亦应得定。隍曰：我正入定时，不见有有无之心。策云：不见有有无之心，即是常定，】常定谓寻常之禅定也。既是寻常之禅定，有何出定入定之可言？
【何有出入？若有出入，即非大定。】大定、大智、大悲，为佛之三德。佛心证明，谓之大定。以大定能断一切之妄惑，是为断德。
○《庄子》：大定持之。


2025年4月16日《六祖坛经笺注》机缘品第七

【隍无对。良久，问曰：师嗣谁耶？策云：我师曹溪六祖。隍云：六祖以何为禅定？策云：我师所说，妙湛圆寂，】《首楞严经》三：妙湛总持不动尊。长水疏云：妙湛，法身也。法身无相。湛然常寂，无作无为，遍一切处，不生灭故。
【体用如如。】黄檗《传心法要》：如如之体，内如木石，不动不摇。外如虚空，不塞不碍。无能所，无方所，无相貌，无得失。
○《大乘义章》三：言如如者，是前正智所契之理。诸法体同，故名为如。就一如中，体备法界恒沙佛法。随法辨如，如义非一，彼此皆如，故曰如如。
【五阴本空，】五阴者，色受想行识也。阴，积集之义。新译作五蕴。色蕴者，总该五根五境等有形之物质也。受蕴者，对境而受事物也。想蕴者，对境而想像事物也。行蕴者，对于他境而有嗔贪等之动作也。识蕴者，对境而有了别事物知识之心也。
○《阿含经》曰：色如聚沫，受如浮泡，想如野马，行如芭蕉，识为幻法。
【六尘非有，】六尘色声香味触法也。
○《起信论》：三界虚伪，唯心所现。离心则无六尘境界。
【不出不入，不定不乱。】此心本来未出，故无所谓入。本来未乱，故无所谓定。
【禅性无住，离住禅寂。】禅性本无止住，不可有住于禅寂之想。
○禅寂译曰静虑。寂静而思虑之义也。
○《俱舍论》二十八：依何义立静虑名？由此寂静能审虑故。
○《维摩经·方便品》，一心禅寂，摄诸乱意。
○《不动经》：其心禅寂，常住三昧。

2025年4月17日《六祖坛经笺注》机缘品第七

【禅性无生，离生禅想。】禅性本无生灭，不可有生于禅想之心。禅，四禅天也。想，非想非非想处，为天界最高之处也。生禅想者，有生四禅天及非想非非想天之心也。此心不离。有生即有灭矣。
○《禅源诸诠集都序》一：达摩未到，古来诸家所解，皆是前四禅八定。诸高僧修之，皆得功用。南岳天台，令依三谛之理，修三止三观。教义虽最圆妙。然其趣入门户次第，亦只是前之诸禅行相。唯达摩所传者，顿同佛体，迥异诸门，故宗习者难得其旨。得即成圣，疾证菩提。失即成邪，速入涂炭。圭峰之言如此。学者不可有生于禅想之心。其理可以明矣。
【心如虚空，】《释摩诃衍论》三：论虚空有十义。一无障碍义，于诸色法中无障碍故。二周遍义，无所不至故。三平等义，无简择故。四广大义，无分际故。五无相义，绝色相故。六清净义，无尘累故。七不动义，无成坏故。八有空义，灭有量故。九空空义，离空著故。十无得义，能不执取故。
○唐释慧海曰：心无形相，即是微妙色身。无相即是实相。实相体空，唤作虚空无边身。
○《传心法要》：祖师云：佛说一切法，为除一切心。我无一切心，何用一切法。《本源清净佛》上：更不著一物。譬如虚空，虽以无量珍宝庄严，终不能住。佛性同虚空，虽以无量功德智慧庄严，终不能住。
○《读书录》：心中无一事，其大浩然无涯。又曰：广大虚明气象，无欲则见之。又曰：私欲尽而心体无量。
【亦无虚空之量。】心离一切之所缘能缘，住于无心，故心如虚空。若心起妄想，测度我之心量，大如虚空之量。则心有所著，已非《楞伽经》之所谓离攀缘所缘无心之心量矣。故心如虚空，心中亦无虚空之量。

2025年4月18日《六祖坛经笺注》机缘品第七

【隍闻是说，径来谒师。师问云：仁者何来？隍具述前缘。】述前缘，述玄策之言。
【师云：诚如所言，汝但心如虚空，不著空见，应用无碍，动静无心，凡圣情忘，】《传心法要》上：问：从上来皆云即心是佛，未审即那个心是佛？师云：你有几个心？云：为复即凡心是佛，即圣心是佛。师云：你何处有凡圣心耶？云：即今三乘中说有凡圣。和尚何得言无？师云：三乘中分明向你道凡圣心是妄。你今不解，反执为有。将空作实，岂不是妄？妄故迷心。汝但除却凡情圣境，心外更无别佛。祖师西来，直指一切人全体是佛。汝今不识，执凡执圣，向外驰骋，还自迷心。所以向汝道即心是佛。
【能所俱泯，】二法为对待之时，自动之法谓之能，不动之法谓之所。如能缘所缘能见所见等。
○《金刚经新注》一：般若妙理，亡能所，绝对待。
【性相如如，】《顿悟入道要门》上：问：如如者云何？答：如如是不动义。心真如故，名如如也。是知过去诸佛行此行，亦得成道。现在佛行此行，亦得成道。未来佛行此行，亦得成道。三世所修，证道无异，故名如如也。
【无不定时也。】无不定时，方是大定。
○原注：一本无此三十五字。止云师悯其远来，遂垂开决。
【隍于是大悟。二十年所得心，】所得心，有所得之心。违背无相之真理，心中有所执著也。有所分别，谓之有所得，与无分别智相反者。
○《涅槃经》十七：无所得者，则名为慧。有所得者，名为无明。又云：有所得者，名生死轮。一切凡夫，轮回生死，故有所得。菩萨永断一切生死，是故菩萨名无所得。
○《仁王良贲疏》中二：有所得者，取相之心也。无所得心者，无分别智也。
【都无影响。】《书》：惠迪吉，从逆凶，惟影响。
○影之于形。响之于声。相随而来者。无影响，言无所有也。
【其夜河北】河北即河朔。
【士庶闻空中有声云：隍禅师今日得道。隍后礼辞，复归河北，开化四众。】按出家二众，在家二众，合为四众也。或曰：四方归至之众也。已见前注。


  2025年4月19日《六祖坛经笺注》机缘品第七

【一僧问师云：黄梅意旨，甚么人得？师云：会佛法人得。僧云：和尚还得否。师云：我不会佛法。】《禅宗颂古联珠通集》第七：圆悟勤云，斩钉截铁，大巧若拙。一句单提，不会佛法。尽他叶落花开。不问春寒秋热。别别，万古寒潭空界月。

【师一日欲濯所授之衣，】五祖所授之法衣也。
○案自师一日至浣衣石上。《传灯录》，《五灯会元》，《高僧传》等，不载其文。《指月录》四则具载之。其方辩捏塑事，出《传灯录》五，《五灯会元》一，《高僧传》八，《类聚》十等。《正宗记》六，《统纪》三十及古本不载。
【而无美泉。因至寺后五里许。见山林郁茂，】《六书正讹》云：郁茂，草丰盛貌。
【瑞气盘旋。】瑞气，祥瑞之气。盘旋，犹言缭绕。
【师振锡卓地，】《大明一统志》八十：南雄府有霹雳泉，在大庾岭下云封寺东。其泉涌出石穴,甘冽可爱。相传昔大鉴禅师，得法归南，卓锡于此，又名卓锡泉。
【泉应手而出，积以为池。乃膝跪浣】浣音缓，亦作浣。涤也，濯衣垢也。
【衣石上。忽有一僧来礼拜，云方辩，是西蜀人。】四川省之西曰西蜀。
【昨于南天竺国见达摩大师，】达摩事详后二十八祖注中。
【嘱方辩速往唐土，吾传大迦叶正法眼藏，】《宗门杂录》：王荆公向佛慧泉禅师云：禅宗所谓世尊拈华，出在何典？泉云：藏经亦不载。公云：余顷在翰苑，偶见《大梵天王向佛决疑经》三卷，因阅之，所载甚详。梵王至灵山，以金色波罗花献佛，舍身为床座。请佛为众生说法。世尊登座，拈花示众。人天百万，悉皆罔摄。独有金色头陀破颜微笑。世尊云：吾有正法眼藏，涅槃妙心，实相无相，微妙法门，不立文字，教外别传，付嘱摩诃迦叶。
【及僧伽梨，】僧伽梨为比丘三衣之一，割截之更重合之而成。其义译有种种之名。为三衣中之最大，故称曰大衣。以条数最多，故称曰杂碎衣。入王宫聚落乞食说法，必服之，故称曰入王宫聚落时衣。余详第一品付汝衣法注。


  2025年4月20日《六祖坛经笺注》机缘品第七

【见传六代，于韶州曹溪，汝去瞻礼。方辩远来，愿见我师传来衣钵。师乃出示。次问：上人攻何事业？曰：善塑。】善塑，工于塑佛像也。
【师正色曰：】《韵瑞》百五十二：唐颜真乡立朝正色，刚而有礼。
【汝试塑看。】看，语助词，注见前。
【辩罔措。】《论语·为政篇》：与直措诸枉注：措，舍置也。
○罔，无也。罔措，言手足无所措也。
【过数日，塑就真相，可高七寸，曲尽其妙。师笑曰：汝只解塑性，不解佛性。】佛性见前注。
【师舒手摩方辩顶，】《梵纲经·心地品》：法身手摩其顶。
○《楞严经》五：摩阿难顶。疏曰：顶是诸根之总，手为解结之要。摩而警动。将有解期。拊而安慰，令知深旨。
【曰：永为人天福田。】《大毗婆娑论》：梵云末奴沙，以能用意思惟，观察所作业，故名人。又曰：诸趣最胜，故名天也。
○人天，人趣天趣也。
○福田注见前。
【师仍以衣酬之。】《五灯会元》一：作酬以衣物。据此，以衣物酬谢其塑像之劳。此衣非五祖所传之衣也。
【辩取衣分为三，一披塑像，一自留，一用棕】棕，音宗。
○棕为常绿乔木，干似圆柱，高二丈许，叶作掌状分裂，有长柄，丛生干端，花小，色淡黄，有苞包之。其材可为床柱及小器具。叶之根部包干之毛，褐色，可制绳帚雨具箱簟之属。
【裹瘗】裹，音果，包也。瘗，音意，埋也。
【地中。誓曰：后得此衣，乃吾出世，住持于此，】僧寺中之主曰住持。谓居住寺中总持事务也。亦称主僧。
○案《潜碓类书》云：住者安心觉海，永息攀缘。持者住持万行，无漏无失。又谓住世而维持佛法也。木佛画像，为住持之佛宝。黄卷赤轴之经文，为住持之法宝。剃法染衣之人，为住持之僧宝。
【重建殿宇。】原注：宋嘉祐八年，有僧惟先，修殿掘地，得衣如新。像在高泉寺。祈祷辄应。
○案此原注，世间流行本，有误以为本文而作大字者。今更正之。

  2025年4月21日《六祖坛经笺注》机缘品第七

【有僧举卧轮禅师偈云：】《五灯》一，《传灯录》五，皆云卧轮者，非名，即住处也。
○或曰：卧轮系禅师之名，惟无考耳。

【卧轮有伎俩，】伎俩，犹云伎能也。
○陆游诗：天狐伎俩本无多。
【能断百思想。】思，谓令心造作为性。想，谓于境取像为性。断思想，如槁木死灰也。
【对境心不起，】心之游履攀缘之所为境。如色为眼识游履之所，谓之色境。乃至法为意识游履之所谓之法境也。
○不起者，调伏心念令不起也。
【菩提日日长。】长，音掌，上声。

【师闻之，曰：此偈未明心地。若依而行之，是加系缚。】烦恼缠绵于身心而不自由，故曰系缚。
【因示一偈曰】：

【惠能没伎俩，】没伎俩，无作妙用也。
【不断百思想。】本来无思想。本来无思想，故不用断也。
【对境心数起，】《顿悟入道要门论》上：经云：从无住本，立一切法。又云：喻如明鉴，鉴中虽无像，而能现万像。何以故？为鉴明故，能现万像。学人为心无染故，妄念不生，人我心灭。毕竟清净。以清净故，能生无量知见。
【菩提作么长。】作么，为作么生之略。禅录之语，疑问之词，如言如何也。
○按此句言菩提有何增减。
○莲池大师曰：有诵六祖偈云：惠能没伎俩，不断百思想，对境心数起，菩提作么长，扬扬自谓得旨，便拟纵心任身，一切无碍。坐中一居士斥之曰：大师此偈，药卧轮能断思想之病也。尔未有是病，妄服是药。是药反成病。善哉言乎。今更为一喻。曹溪之不断百思想，明镜之不断万像也。今人之不断百思想，素缣之不断五采也。曹溪之对境心数起，空谷之遇呼而声起也。今人之对境心数起，枯木之遇火而烟起也。不揣已而自附于先圣者，试间处一思之。



  2025年4月22日《六祖坛经笺注》顿渐品第八


顿渐品第八

（别本作《南顿北渐第七》。顿者，使人顿时解悟。渐者，使人依次修行。
○南宗之顿，北宗之渐，约人分见，则论其二。依法入理，则归于一。皆是善巧方便之所致。见《禅源诸诠都序》下。）

【时祖师居曹溪宝林，神秀大师在荆南玉泉寺。】《宋高僧传》：秀既事忍，忍默识之，深加器重。谓人曰：吾度人多矣，至于悬解圆照，无先汝者。忍于上元中卒。秀乃往江陵当阳山居焉。
○玉泉寺，古本作荆南当阳山玉泉寺。《传灯》作荆州当阳山度门寺。《荆南一统志》六十二日：天文翼轸分野。宋淳熙初改曰荆南府。
【于时两宗盛化，人皆称南能北秀，】《全唐文九百十七·皎然能秀二祖赞》：二公之心，如月如日。四方无云，当空而出。三乘同轨，万法斯一。南北分宗，亦言之失。
○《佛祖统纪》三十：师化韶阳，秀化洛下，南能北秀，自此而分。
○《传灯五》：天宝四年，方定两宗。南能顿宗，北秀渐宗。乃著显宗记盛行于世。
【故有南北二宗顿渐之分。而学者莫知宗趣。师谓众曰：法本一宗，人有南北。法即一种，见有迟疾。何名顿渐？法无顿渐，人有利钝，故名顿渐。然秀之徒众，往往讥南宗祖师。不识一字，有何所长。秀曰：他得无师之智，】无师智，无师独悟之佛智也。
○无师智，出《法华·譬喻品》。《法华要解》曰：无师即不由他悟者也。《法华句解》曰：不因开示，自能解了，名无师智也。
○《大日经疏》一：如是自证之境，说者无言，观者无见，不同手中庵摩勒果，可转授他人也。若可以言语授人者，释迦菩萨蒙定光佛授决之时，即可成佛。何故具修方便，要待无师自觉，方名佛耶？
【深悟上乘，】上乘见前注。
【吾不如也。且吾师五祖，亲传衣法，岂徒然哉？】徒，但也，空也。


  2025年4月23日《六祖坛经笺注》顿渐品第八

【吾恨不能远去亲近。虚受国恩。】《宋高僧传·八神秀传》：秀乃往江陵当阳山居焉。则天太后闻之，召赴都。肩舆上殿。亲加跪礼。内道场丰其供施。时时问道。敕认住山置度门寺，以旌其德。时王公以下京邑士庶，竞至礼谒。
○《僧史略》：唐神秀自则天召入，历四朝，号国师。
【汝等诸人毋滞于此。可往曹溪参决。】参决，谓参见受决也。
【一日，命门人志诚曰】：《传灯录》五：吉州志诚禅师者，吉州太和人也。少于荆南当阳山玉泉寺奉事神秀禅师。
【汝聪明多智，】《书》：天聪明，视我民聪明。
○智，深明事理也。凡多计虑谋略技巧者，皆谓之智。
【可为吾到曹溪听法。若有所闻，尽心记取，】记取，犹记也。曹伯启诗：记取平生作盛谈。
【还为吾说。志诚禀命至曹溪。随众参请，不言来处。时祖师告众曰：今有盗法之人，潜在此会。志诚即出礼拜，具陈其事。师曰：汝从玉泉来。应是细作。】《左传杜注》：谍者曰游侦，谓之细作，又谓之间谍。见《庄公二十八年》及《宣公八年》传注。
【对曰：不是。师曰：何得不是？对曰：未说即是，说了不是。师曰：汝师若为示众？】若为犹言如何。
【对曰：常指诲大众，住心】《顿悟入门论》上：问：心住何处即住？答：住无住处即住。问：云何是无住处？答：不住一切处，即是住无住处。云何是不住一切处？答：不住一切处者，不住善恶有无内外中间。，不住空，亦不住不空。不住定，亦不住不定。即是不住一切处。只个不住一切处即是住处也。得如是者，即名无住心也。无住心者，是佛心。
【观净，长坐不卧。师曰：住心观净，】本自不动，何静之有。本自不蔽，何观之有。
【是病非禅。】当时秀大师门下，皆偏于住心观静之病，故六祖以药除其病。非除其法也。今人本无此病，若误服其药，或以药能除病故，执而不舍。由是因药而反成病矣。今录圭峰禅师之言于下之偈后。以药药病。
【常坐拘身，于理何益？听吾偈曰：】

  2025年4月24日《六祖坛经笺注》顿渐品第八

【生来坐不卧，死去卧不坐。一具臭骨头，何为立功课。】此言人当明心见性，一悟即至佛地。何必在臭皮囊上，强立功课，而使之常坐不卧乎？
○圭峰大师《禅源诠》二：息妄者息我之妄，修心者修唯识之心，故同唯识之教。既怀佛同，如何毁他渐门息妄看静，时时拂拭，凝心住心，专注一境，及跏趺调身调息等也。此等种种方便，悉是佛所劝赞。《净名》云：不必坐，不必不坐。坐与不坐，任逐机宜。凝心运心，各量习性。当高宗大帝乃至玄宗朝时，圆顿本宗，未行北地。唯神秀禅师大扬渐教，为二京法主。三帝门师，全称达摩之宗。又不显即佛之旨。曹溪、荷泽，恐圆宗灭绝，遂呵毁住心伏心等事。但是除病，非除法也。况此之方便，本是五祖大师教授，各皆印可，为一方师。达摩以壁观，教人安心。外止诸缘，内心无喘，心如墙壁，可以入道。岂不正是坐禅之法？又庐山远公与佛陀耶舍二梵僧所译《达摩禅经》两卷，具明坐禅门户渐次方便。与天台及侁秀门下意趣无殊。故四祖数十年中胁不至席。即知了与不了之宗，各由见解深浅，不以调与不调之行而定法义偏圆。但自随病对治，不须赞此毁彼。


2025年4月25日《六祖坛经笺注》顿渐品第八

【志诚再拜曰：弟子在秀大师处，学道九年，不得契悟。】契悟，与本心契合而开悟也。
【今闻和尚一说，便契本心。弟子生死事大，和尚大慈，更为教示。】教示，教诲指示也。
○韩愈诗：有儿虽甚怜，教示不免简。
○元稹诗：父兄相教示，求利莫求名。
【师曰：吾闻汝师教示学人戒定慧法。未审汝师说戒定慧行相如何，与吾说看。诚曰：秀大师说：诸恶莫作名为戒，诸善奉行名为慧，自净其意名为定。】诸恶莫作，众善奉行。自净其意，是诸佛教。此一四句偈，总括一切佛教。佛教之广海，此一偈摄尽。大小乘八万之法藏，自此一偈流出。
○《增一阿含序第一》：迦叶问言何等偈中，出生三十七品及诸法。时尊者阿难，便说此偈：诸恶莫作，诸善奉行。自净其意，是诸佛教。所以然者，诸恶莫作，是诸法本。便出生一切善法。善法即心意清净。
○《增一阿含经》四十四：于此贤劫中有佛名为迦叶如来。寿二万岁。二十年中，恒以一偈以为禁戒。一切恶莫作，当奉行其善。能自净其意，是则诸佛教。
【彼说如此，未审和尚以何法诲人？师曰：吾若言有法与人，即为诳汝。】《金刚经》：如来于然灯佛所，于法实无所得。
○《传心法要》下：《净名》云：除去所有。《法华》云：二十年中常令除粪。只是除去心中作见解处。又云：蠲除戏论之粪，所以如来藏本自空寂，并不停留一法。又问：祖传法与何人？师云：无法与人。云：云何二祖请师安心？师云：你若道有，二祖即合觅得心。觅心不可得故，所以道与你安心竟。若有所得，全归生灭。


2025年4月26日《六祖坛经笺注》顿渐品第八

【但且随方解缚，】《禅源诸诠》上：宿生何作，薰得此心。自未解脱，欲解他缚。○案随方解缚，随方便而解被缚人之缚也。故禅宗无定说法，要在当机解缚。
【假名三昧。】《智度论》二十八：一切禅定，亦名定，亦名三昧。
【如汝师所说戒定慧，实不可思议也。吾所见戒定慧又别。志诚曰：戒定慧只合一种，如何更别？师曰：汝师戒定慧接大乘人，吾戒定慧接最上乘人。悟解不同，见有迟疾。汝听吾说，与彼同否？吾所说法，不离自性。离体说法，】体，指自性而言。
【名为相说，】相说，著相之说也。
【自性常迷。须知一切万法，皆从自性起用。】万法唯心。离自性外，无戒定慧。故云起用。
【是真戒定慧法。听吾偈曰：】

【心地无非自性戒】。《心地观经》八：三界之中，以心为主。众生之心，犹如大地。五榖五果，从大地生。如是心法生世出世善恶五趣有学无学独觉菩萨及于如来。以此因缘，三界唯心，心名为地。
○才有系念则违心地，所以为非。
○《起信论》：以知法性无染，离五欲过故，随顺修行尸罗波罗蜜。
【心地无痴自性慧，】《起信论》：以知法性体明，离无明故，随顺修行般若波罗蜜。
【心地无乱自性定。】《起信论》：以知法性常定，体无乱故，随顺修行禅波罗蜜。
【不增不减自金刚，】自性本无增减，故成佛亦无增，居凡亦无减。其体精坚明净，百炼不消，故以金刚为喻。
【身去身来本三昧。】一切行住坐卧，来去自由，无不本于三昧。三昧者，禅定也。唐释慧海曰：妄念不生为禅，坐见本性为定。
【诚闻偈，悔谢。乃呈一偈曰：】



2025年4月27日《六祖坛经笺注》顿渐品第八

【五蕴幻身，】此身即五蕴所幻化而成也。五蕴又作五阴。
○《毗婆尸佛经》：五蕴幻身。
○《太平记》：五蕴假成形，四大今归空。
○《圆觉经》：我今此身，四大和合，所谓发毛、爪齿、皮肉、筋骨、髓脑垢色，皆归于地。唾涕、脓血、津液、涎沫、痰泪、精气、大小便利，皆归于水。暖气归于火，动转归于风。四大各离。今者妄身，当在何处。即知此身毕竟无体，和合为相，实同幻化。
【幻何究竟。】《圆觉经》：善男子，彼之众生，幻身灭故，幻心亦灭。幻心灭故，幻尘亦灭。幻尘灭故，幻灭亦灭。幻灭灭故，非幻不灭。譬如磨镜，垢尽明现。
○《顿悟入道要门论》下：问：如何是幻？师曰：幻无定相，如旋火轮，如乾闼婆城，如机关木人，如阳焰，如空华，俱无实法。又问：何名大幻师？师曰：心名大幻师，身为大幻城，名相为大幻衣食。河沙世界，无有幻外事。凡夫不识幻，处处迷幻业。声闻怕幻境，昧心而入寂。菩萨识幻法，达幻体，不拘一切名相。佛是大幻师，转大幻法轮成大幻涅槃，转幻生灭得不生不灭，转河沙秽土成清净法界。
【回趣真如，法还不净。】真如中清净圆明，本无一法可得。若回趣真如自性，则自性中本来无非无痴无乱。斯即自性之戒定慧。若离自性而别求戒定慧法，则此法为不净矣。故《金刚经》曰：法尚应舍。
○《大慧普觉禅师答会侍郎书》：既曰虚幻，则作时亦幻，受时亦幻，知觉时亦幻，迷倒时亦幻，过去现在未来皆悉是幻。今日知非，则以幻药复治幻病，病瘥药除，依前只是旧时人。若别有人有法，则是邪魔外道见解也。


  2025年4月28日《六祖坛经笺注》顿渐品第八

【师然之。复语诚曰：汝师戒定慧，劝小根智人。】小根，可受小乘教之根性也。
○《唯识述记》一本：令小根等，渐登圣位。
【吾戒定慧，劝大根智人。】大根，大乘之机根也。
○《法华玄义》一：令大根从不融向于融。
【若悟自性，亦不立菩提涅槃，亦不立解脱知见。】《行宗记》一上：五分法身者，戒定慧从因受名。解脱，解脱知见，从果受号，由慧断惑。惑无之处名解脱。出缠破障，反照观心，名解脱知见。
【无一法可得，】《传心法要》下：问：和尚见今说法，何得言无僧亦无法。师云：汝若见有法可说，即是以音声求我。若见有我，即是处所。法亦无法。法即是心。所以祖师云：付此心法时，法法何曾法。无法无本心，始解心心法。实无一法可得，名坐道场。道场者，只是不起诸见，悟法本空，唤作空如来藏。本来无一物，何处有尘埃。
【方能建立万法。】《传心法要》上：从前所有一切解处，尽须并却令空，更无分别，即是空如来藏。如来藏者，更无纤尘可有，即是破有法王出现世间。亦云我于然灯佛所无少法可得。此语只为空你情量知解。但销镕表裹情尽，都无依执，是无事人。三乘教纲，只是应机之药，随宜所说。临时施设，各各不同。但能了知，即不被惑。第一不得于一机一教边守文作解。何以如此，实无有定法如来可说。
【若解此意，亦名佛身，亦名菩提涅槃，亦名解脱知见。见性之人，立亦得，不立亦得。】立，建立法门之事也。此言见性之人立菩提涅槃亦可，不立亦可。立解脱知见亦可，不立亦可。立一切万法亦可，不立亦可也。
【去来自由，】去来兼生死而言。
【无滞无碍。】坐禅仪注：自在者所往优游，而无碍滞。
○《庄子·大宗师》：古之真人不知说生，不知恶死，其出不诉，其入不距，翛然而往，翛然而来而已矣。不忘其所始，不求其所终。受而喜之，忘而复之。是之谓不以心捐道，不以人助天。是之谓真人。
○《传灯录》：襄州居士庞蕴，字道元。有女灵照。居士将入灭，令灵照出视日午否。照曰：日中矣，而有蚀也。居士出看，照登父坐，合掌而逝。居士笑曰：我女锋捷矣。于是更延七日。州牧于公□问疾。居士谓曰：但愿空诸所有，慎勿实诸所无。好住世间，皆如影响。枕公膝而化。


  2025年4月29日《六祖坛经笺注》顿渐品第八

【应用随作，应语随答，普见化身，不离自性。】当用即作，当语即答。虽所作所答，随处不同，因人而异，即是普见一切化身。而所作所答者，皆不离自性。
【即得自在神通，游戏三昧，】《璎珞经》：天然之慧，彻照无碍，故名神通。
○《圆觉经释》：游戏三昧者，菩萨得是三昧，于一切三昧中，出入迟速，皆得自在。譬如众兽戏时，若见师子，卒皆怖慑。师子戏时，自在无所畏难。
○《大智度论》七：菩萨欲广度众生故，行种种百千三昧。问曰：但当出生此三昧，何以故，复游戏其中？答曰：菩萨心生诸三昧，欣乐出入自在，名之为戏，非结爱戏也。戏名自在，如师子在鹿中，自在无畏，故名为戏。是诸菩萨于诸三昧有自在力，能出能入，亦复如是。余人于三昧中，能自在入，不能自在住，自在出。有自在住，不能自在入，自在出。有自在出，不能自在住，自在入。有自在入，自在住，不能自在出。有自在住，自在出，不能自在入。是诸菩萨，能三种自在，故言游戏出生百千三昧。又五十：游戏诸神通者，先得诸神通，今得自在游戏。能至无量无边世界。菩萨住七地中时，欲取涅槃，尔时有种种因缘，及十方诸佛拥护，还生心欲度众生，好庄严神通，随意自在。乃至无量无边世界中无所挂碍，见诸佛国，亦不取佛国相。
【是名见性。志诚再启师曰：如何是不立义？师曰：自性无非，】无一念之非。
【无痴】无一念之痴。
【无乱，】无一念之乱。
【念念般若观照，常离法相，】般若性空故。
【自由自在。纵横尽得，有何可立？】本无一法可建立。
【自性自悟，】更不涉渐次阶级而一超直入也。
【顿悟顿修，】《禅源诸诠》下：顿悟顿修者，此说上上根性，乐欲具胜。一闻千悟，得大总持。一念不生，前后际断。此人三业，唯独自明了，余人所不见。
【亦无渐次。所以不立一切法。诸法寂灭，】《法华·方便品》：诸法从本来，常自寂灭相。
【有何次第？志诚礼拜，愿为执侍，朝夕不懈。】


    2025年4月30日《六祖坛经笺注》顿渐品第八

【僧志彻，江西人。】《一统志》四十九：江西，古扬州地也。
○《皇明纪要》四：明曰南昌府，唐曰洪州。
【本姓张，名行昌。少任侠。】《史记·季布传》如淳注：相与信为任，同是非为侠。所谓权行州里，力折公卿也。
【自南北分化，】《祖庭事苑》五：慧能居于双峰曹侯溪，神秀栖于江陵当阳山。同传五祖之法，盛行于天下。德行并高，于是道兴南北，能为南宗，秀为北宗，以居处称之也。
【二宗主虽亡彼我，而徒侣竞起爱憎。】唐圭峰禅师曰：其有性浮浅者，才闻一意，即谓已足。仍恃小慧，便为人师。未穷本末，多成偏执。故顿渐门下，相见如仇仇。南北宗中，相敌如楚汉。洗足之诲，摸象之喻，验于此矣。
【时北宗门人，自立秀师为第六祖，而忌祖师传衣为天下闻。乃嘱行昌来刺师。师心通，】心通，他心通也。《六通》中第三：名知他心通。
○《法界次第》中《六通门》：三知他心通。修他心智者，若于深禅定中，发得他心智。即能知六道众生心心数种种所缘念事，是为他心通也。
○《般若经》：三他心通。能如实知十方沙界，他有情类，心心所法。谓遍知他贪嗔痴等心。离贪嗔痴等心。乃至聚心散心，小心大心，寂静不寂静心，解脱不解脱心，皆如实知。
○试以他心通之故事证之。
○《酉阳杂俎》曰：相传云：一公初谒华严。严命坐。顷曰：尔看吾心在何所？一公曰：师驰白马过寺门矣。又问之。一公曰：危乎，师。何为处乎刹末也。华严曰：聪明果不虚。试复观我。一公良久。泚颡面赤作礼曰：师得无入普贤地乎？集贤校理郑符云：柳中庸，善《易》。尝诣普寂公。公曰：筮吾心所在也。柳曰：和尚心在前檐第七题。复问之。在某处。寂曰：万物无逃于数也。吾将逃矣。尝试测之。柳久之。瞿然曰：至矣，寂然不动，吾无得而知矣。又《诜禅师本传》云：日照三藏诣诜，诜不迎接。直责之曰：僧何为入俗嚣湫处？诜微膑。亦不答。又云：夫立不可过人头。岂容标身乌外？诜曰：吾前心于市。后心刹末。三藏果聪明者。且覆我。日照乃弹指数十，曰：是境空寂。诸佛从是出也。又按，《大藏振字函》第四卷云：西京光宅寺慧忠国师，肃宗待以师礼。有西天大耳三藏到京，云得他心慧眼。敕令与师试验。师问曰：汝得他心通耶？对曰：不敢。师曰：汝道老僧。即今在什么处？曰：和尚是一国之师，何得却去西川看竞渡。师再问：汝道老僧即今在什么处？曰：和尚是一国之师，何得却在天津桥看弄猢狲？师第三问语亦同前。三藏良久，罔知去处。师叱曰：这野狐精！他心通在什么处？

2025年5月1日《六祖坛经笺注》顿渐品第八

【预知其事。】预知，预先得知也。
【即置金十两于座间。时夜暮，行昌入祖室，将欲加害。师舒颈就之，行昌挥刃者三，悉无所损。师曰：正剑不邪，邪剑不正。只负汝金，不负汝命。行昌惊仆，】仆，音赴，僵也。偃也。
【久而方苏】。苏，孙租切，与稣同。死而更生也。
【求哀悔过。即愿出家。师遂与金。言汝且去，恐徒众翻害于汝。汝可他日易形而来，吾当摄受。】摄受，又云摄取。以慈悲心摄取众生也。
○《胜鬘经》：愿佛常摄受。
○唐《华严经》二十八：普能摄受一切众生。
【行昌禀旨宵遁。后投僧出家。具戒】具戒者，比丘受二百五十戒也。即具足戒之略名。
【精进。】精进，勤也。勇猛修善法断恶法也。
○《慈恩上生经疏》：精谓精纯，无恶杂故。进谓升进，不懈怠故。
○《华严大疏》曰：精进，练心于法，名之为精。精心务达，目之谓进。
○精进，为小乘七十五法中大善地法之一，又为大乘百法中善之一。
【一日，忆师之言，远来礼觐。】案《礼记》：诸候北面见天子曰觐，后人沿用之，以为下见上之称也。
【师曰：吾久念汝。汝来何晚？曰：昨蒙和尚舍罪。】昨，犹昔也。追溯已往皆日昨。
【今虽出家苦行，终难报德。其惟传法度生乎？】度生，济度众生也。

2025年5月2日《六祖坛经笺注》顿渐品第八

【弟子常览《涅槃经》，未晓常无常义。】《大般涅槃经》十三：善男子，我观诸行，悉皆无常。云何知耶？以因缘故。若有诸法从缘生者，则知无常。是诸外道，无有一法不从缘生。善男子，佛性无生无灭，无去无来。非过去，非未来，非现在。非因所作，非无因作，非作，非作者。非相，非无相。非有名，非无名。非名非色，非长非短。非阴界入之所摄持。是故名常。善男子，佛性即是如来，如来即是法，法即是常。善男子，常者即是如来，如来即是僧，僧即是常。以是义故，从因生法，不名为常。是诸外道，无有一法不从因生。善男子，是诸外道，觅佛性如来及法，是故外道所可言说，悉是妄语，无有真谛。诸凡夫人先见瓶衣、车乘、舍宅、城郭、河水、山林、男女、象马、牛羊，后见相似，便言是常。当知其实非是常也。善男子，一切有为，皆是无常。虚空无为，是故为常。佛性无为，是故为常。虚空者，即是佛性。佛性者，即是如来。如来者，即是无为。无为者即是常，常者即是法，法者即是僧。僧即无为。无为者即是常。善男子，有为之法，凡有二种，色法非色法。非色法者，心心数法。色法者，地水火风。善男子，心名无常。何以故？性是攀缘相应分别故。善男子，眼识性异，乃至意识性异。是故无常。善男子，色界异乃至法境界异，是故无常。善男子，眼识相应异乃至意识相应异，是故无常。善男子，心若常者，眼识应独缘一切法。善男子，若眼识异乃至意识异，则知无常。以法相似，念念生灭。凡夫见已，计之为常。善男子，诸因缘相，可破坏故，亦名无常。所谓因眼因色因明因思惟生于眼识。耳识生时，所因各异。非眼识因缘，乃至意识异亦如是。复次，善男子，坏诸行因缘异故，心名无常。所谓修无常心异，修苦空无我心异。心若常者，应常修无常。尚不得观苦空无我，况复得常乐我净。以是义故，外道法中不能摄取常乐我净。善男子，当知心法必定无常。复次，善男子，心性异故，名为无常。所谓声闻心性异，缘觉心性异，诸佛心性异。

2025年5月3日《六祖坛经笺注》顿渐品第八

一切外道心有三种：一者出家心，二者在家心，三者在家远离心。乐相应心异，苦相应心异。不苦不乐相应心异，贪欲相应心异。嗔恚相应心异，愚痴相应心异。一切外道相应心异。所谓愚痴相应心异，疑惑相应心异，邪见相应心异，进止威仪，其心亦异。善男子，心若常者，亦复不能分别诸色。所谓青黄赤白紫色。善男子，心若常者，诸忆念法不应忘失。善男子，心若常者，凡所读诵，不应增长。复次，善男子，心若常者，不应说言已作今作当作。若有已作今作当作，当知是心必定无常。善男子，心若常者，则无怨亲非怨非亲。心若常者，则不应言我物他物，若死若生。心若常者，虽有所作，不应增长。善男子，以是义故，当知心性各各别异。有别义故，当知无常。善男子，我今于此非色法中，演说无常，其义已显。复当为汝说色无常。是色无常本无有生，生已灭故。内身处胎歌罗逻时，本无有生，生已变故。外诸芽茎本亦无生，生已变故。是故当知一切色法悉皆无常。善男子，所有内色随时而变。歌罗逻时异，安浮陀时异，伽那时异。闭手时异，诸疱时异，初生时异，婴孩时异。童子时异。乃至老时，各各变异。外昧亦尔。芽茎枝叶花果昧异，歌罗逻时力异，乃至老时力异。歌罗逻时状貌异，乃至老时状貌亦异。歌罗逻时果报异，乃至老死时果报亦异。歌罗逻时名字异，乃至老时名字亦异。所谓内色坏已还合，故知无常。次第渐生，故知无常。次第生歌罗逻时乃至老时，次第生芽乃至果子，故知无常。诸色可灭，故知无常。歌罗逻灭时异，乃至老灭时异。牙灭时异，乃至果灭时异，故知无常。凡夫无智，见相似生，计以为常。以是义故，名曰无常。

2025年5月4日《六祖坛经笺注》顿渐品第八

【乞和尚慈悲，略为解说。师曰：无常者，即佛性也。有常者，即一切善恶诸法分别心也。曰：和尚所说，大违经文。师曰：吾传佛心印，】《传心法要》上：迦叶已来，以心印心。心心不异。印著空，即印不成文。印著物，即印不成法。故以心印心，心心不异。
【安敢违于佛经。曰：经说佛性是常，和尚却言无常。善恶诸法乃至菩提心，皆是无常，和尚却言是常。此即相违。今学人转加疑惑。】学人注见前。
【师曰：《涅槃经》，吾昔听尼无尽藏读诵一遍，】无尽藏，即刘志略之姑也。事见前文。
【便为讲说，无一字一义不合经文。乃至为汝，终无二说。曰：学人识量浅昧，愿和尚委曲开示。师曰：汝知否？佛性若常，更说什么善恶诸法，乃至穷劫，无有一人发菩提心者。故吾说无常，正是佛说真常之道也。】佛性若常，则众生早已成佛。更不必说三藏十二部经以化度之。然何以历久而无有一人发菩提心者？盖就恶人一方面而论，可说佛性无常。放下屠刀，立地成佛，可说佛性有常。佛以人执著佛性为无常，故说有常。六祖以志彻执著佛性为有常，故说无常。故六祖谓：吾说无常，正是佛说真常之道也。
【又，一切诸法若无常者，即物物皆有自性，容受生死，而真常性有不遍之处。故吾说常者，是佛说真无常义。】自性不生不灭，故自性不受生死。苟一切诸法若为无常，即物物之自性，皆各受生死矣。物物之自性既容受生死，则真常性之不生不死者，将有不遍之处。故六祖谓：一切善恶诸法皆有常。即自性不生不死之故。佛以人执著一切善恶诸法分别心为有常，故说无常。六祖以志彻执著一切善恶诸法分别心为无常，故说有常。然自性往往为一切有为法所汩没，亦可谓之无常。故曰：吾说常者，正是佛说真无常义也。


2025年5月5日《六祖坛经笺注》顿渐品第八

【佛比】《经传释词》十：比，皆也。《说文》曰：皆，俱词也。从比从白。徐锴曰：比，皆也。
【为凡夫外道执于邪常，诸二乘人于常计无常，共成八倒。】凡夫二乘各有四倒，故成八倒。于生死之无常无乐无我无净，执为常乐我净，此凡夫四倒也。于涅槃之常乐我净，执无常无乐无我无净，此二乘四倒也。凡夫谓之有为之四倒。二乘谓之无为之四倒。断有为四倒为二乘，断有为无为之八倒为菩萨。见《大乘义章》五末。
○《贤首法数》四引《涅槃》云：凡夫四倒：苦计为乐，无常计常，无我计我，不净计净。二乘四倒：乐计为苦，常计无常，我计无我，净计不净。是云凡小八倒。
【故于涅槃了义教中，】按《涅槃经》者，宗佛性故，为满字大乘了义教，属圆妙醍醐胜修之判。如《四教集解》上所配。往披圭峰《圆觉略疏》上一曰：了义者，决择究竟显了之说。非覆相密意含隐之谭。
【破彼偏见，】偏见，偏执一边之见也。
【而显说真常、真乐、真我、真净。】《涅槃经》：不迁名常，安稳名乐，自在名我，无我名净。
○常乐我净，大乘大般涅槃所具之四德也。一，常德。涅槃之体恒不变而无生灭，是名为常。又随缘化用而常不绝，名之为常。二，乐德。涅槃之体，寂灭而永安，名之为乐。又运用自在，所为适心，名之为乐。三，我德。我解有二种：一者就体，自实名我。二者就用。自在名我，四，净德。涅槃之体，解脱一切之垢染，名之为净。又随缘而处，未尝有污，名之为净。见《大乘义章》十八。
○《法华玄义》四：破二十五有烦恼名净。破二十五有业名我。不受二十五有报为乐。无二十五有生死名常。常乐我净，名为佛性显。
【汝今依言背义，以断灭无常，及确定死常，】六祖谓志彻：汝以有断灭者为无常，及确定而死板者为常。岂知常可言无常，无常可言常，且自性本非常非无常乎？
【而错解佛之圆妙最后微言。】《四教仪集解》下：三谛圆融，不可思议。名为圆妙。
○《佛遗教经》：是我最后之所教诲。云栖补注云：最后者，犹曰著述家所谓绝笔也。
○微言，谓深妙之意旨也。
○《汉书·艺文志》：仲尼没而微言绝，七十子丧而大义乖。
○世尊说法四十九年，涅槃经最后，故云最后微言。
【纵览千遍，有何所益？行昌忽然大悟。说偈曰：】

2025年5月6日《六祖坛经笺注》顿渐品第八

【因守无常心，佛说有常性。】凡夫二乘若执守以为无常。而佛欲破其执，则说以为有常。凡夫二乘若执守以为有常。而佛欲破其执，则又说以为无常。凡夫二乘若执守善根有二：一者常，二者无常。而佛欲破其执，则又说以为非常非无常。共分三层。此偈仅举一层者，省文也。
【不知方便者，】佛说常无常，皆为破凡夫二乘之执。犹之医病之药，皆权说也。此之谓方便。
【犹春池拾砾。】砾：《说文》：小石也。
○《涅槃经》：我计无我，是颠倒法。乃至广破二乘无常无我之见。如春池中执石为宝。
【我今不施功，】忽得见性。本不假功用。
○永嘉禅师《证道歌》：觉即了，不施功。弘德禅师注云：觉悟了彻底人，获无功用智，与有为功行不同也。
【佛性而现前。】自性天真佛竟尔现露。
○永嘉《证道歌》：执指为月枉施功，根境法中虚捏怪。不见一法即如来，方得名为观自在。
【非师相授与，】此非师之相授与也。
【我亦无所得。】亦非我自己有所得也。
○或云：非由师教示吾，焉得通彻？如此解法，文义浅陋，非两无所得之旨
○唐释慧海云：般若体，毕竟清净，无有一法可得。
○《传心法要》上：如来所说，皆为化人。如将黄叶为金，止小儿啼，决定不实。若有实得，非我宗门下客。且与你本体有甚交涉。故经云：实无少法可得，名为阿耨菩提。

【师曰，汝今彻也】。彻通也。
【宜名志彻。彻礼谢而退。】


  

2025年5月7日《六祖坛经笺注》顿渐品第八

【有一童子，名神会，襄阳高氏子。】襄阳县汉置。今属湖北襄阳道。
【年十三，自玉泉来参礼。】《高憎传》三集八：释神会，姓高，襄阳人也。年方幼学，闻岭表曹侯溪慧能禅师盛扬法道，乃教善财南方参问，裂裳裹足，以千里为跬步之间耳。及见，能问会曰：从何所来？答曰：无所从来。能曰：汝不归去？答曰：一无所归。能曰：汝太茫茫。答曰：身缘在路。能曰：由身未到。答曰：今已得到，且无滞留。居曹溪数载。后遍寻名迹。开元八年敕配住南阳龙兴寺，续于洛阳大行禅法。肃宗皇帝诏入内供养。敕将作大匠，并功齐力，为造禅宇于荷泽寺中。上元元年，嘱别门人，避座望空顶礼。归方丈，其夜示灭。受生九十三岁矣。即建午月十三日也。迁塔于洛阳宝应寺。敕谥大师曰真宗。塔号般若焉。
【师曰：知识远来艰辛，还将得本来否？】永嘉禅师《证道歌》：但得本，不愁末。弘德禅师注云：根本既明，枝叶自茂。本者即本有灵觉之性也。
【若有本则合识主。】主，主人公。即自性也。
【试说看。会曰：以无住为本，见即是主。师曰：这沙弥争合取次语，】沙弥，出家男子受十戒者。
○寒山诗：平侧不解厌，凡言取次出。或曰：取次者，草率之义。又漫浪貌，容易语也。
【会乃问曰：和尚坐禅，还见不见？师以拄杖打三下，云：吾打汝是痛不痛？对曰：亦痛亦不痛。师曰：吾亦见亦不见。神会问：如何是亦见亦不见？师云：吾之所见。常见自心过愆，】只常常看自己有不是处，便是进步。
○《法语汇》：世人大病，只自己不肯认差，所以多郁多怒。若能自反自修，则客气自消。
○聂双江云：圣人过多，贤人过少。愚人无过。盖过必学而后见也。不学者，冥行妄作以为常，不复知过。
【不见他人是非好恶。】责已者，可以成己之德。责人者，适以长己之恶。
○《读书录》：日省己过之不暇，何暇责人之过。
【是以亦见亦不见。汝言亦痛亦不痛如何？汝若不痛，同其木石。若痛，则同凡夫，即起恚】恚，音惠。
【恨。汝向前见不见是二边，痛不痛是生灭。汝自性且不见，敢尔弄人。神会礼拜悔谢。师又曰：汝若心迷不见，问善知识觅路。】向善知识问见自性之路，而使心悟。


2025年5月8日《六祖坛经笺注》顿渐品第八

【汝若心悟，即自见性，依法修行。汝自迷不见自心，却来问吾见与不见。吾见自知，岂代汝迷？汝若自见，亦不代吾迷。何不自知自见，乃问吾见与不见？神会再礼百余拜，求谢过愆。服勤给侍，不离左右。一日，师告众曰：吾有一物，无头无尾，无名无字，无背无面，诸人还识否？神会出曰：是诸佛之本源，神会之佛性。】此物本是离名绝相，无解无说，清净本觉，不与妄合。不生亦不灭，无来也无去。住禅定而不寂，在烦恼而不乱。虽在尘劳，亦不污染。宝体精光，一无所坏。此本非物，此本无名。非物则强指为物，无名则强名其名。无名之名，名曰本源佛性。
【师曰：向汝道无名无字，汝便唤作本源佛性。汝向去有把茆盖头，】从偏位向于正位者曰向去，从正位向于偏位者曰却来。
○把茆盖头者，言取茆作草庵，盖在头上，以蔽风雨也。
○《竹窗随笔》云：予单丁行脚时，忍饥渴，冲寒暑，备历诸苦。今幸得把茆盖头。
【也只成个知解宗徒。】上所答，全是呵斥，禅宗往往以呵斥之辞为印可者，即此类也。
○法眼大师云：古人授记人，终不错。如今立知解为宗。即荷泽是也。
○黄檗云：我此禅宗，从上相承已来，不曾教人求知求解。古人心利，才闻一言，便乃绝学。所以唤作绝学无为闲道人。今时人只欲得多知多解，广求文义，唤作修行。不知多知多解。翻成壅塞，唯知多与儿酥乳吃，消与不消都总不知。三乘学道人，皆是此样。尽名食不消者。所谓知解不消，皆为毒药。尽向生灭中取。真如之中，都无此事。故云我王库内无如是刀。从前所有一切解处，尽须并却令空。更无分别。即是空如来藏。如来藏者，更无纤尘可有。即是破有法王出现世间。亦云：我于然灯佛所，无少法可得。此语只为空你情量知解。但销镕裹情尽，都无依执，是无事人。三乘教纲，只是应机之药，随宜所说。临时施设，各各不同。但能了知即不被惑。第一不得于一机一教边，守文作解。何以如此？实无有定法如来可说。我此宗门不论此事。但知息心即休。更不用思前虑后。

2025年5月9日《六祖坛经笺注》顿渐品第八

【祖师灭后，会入京洛，】即洛阳。周平王始都于此。东汉继之，故曰京洛。
【大宏曹溪顿教，著显宗记，】《稽古略》三：荷泽禅师，于天宝四载入京。著显宗记，以订两宗。南能顿宗，北秀渐宗也。《全唐文九百十六∙神会显宗记》云：无念为宗，无作为本。真空为体，妙有为用。夫真如无念，非想念而能知。实相无生，岂色心而能见。无念念者，即念真如。无生生者，即生实相。无住而住，常住涅槃。无行而行，即超彼岸。如如不动，动用无穷。念念无求，求本无念。菩提无得，净五眼而了三身。般若无知，运六通而弘四智。是知即定无定，即慧无慧，即行无行。性等虚空，体同法界。六度自兹圆满，道品于是无亏。是知我法体空，有无双泯。心本无作，道常无念。无念无思，无求无得。不彼不此，不去不来。体悟三明，心通八戒。功成十力，富有七珍。入不二门，获一乘理。妙中之妙，即妙法身。天中之天，乃金刚慧。湛然常寂，应用无方。用而常空，空而常用。用而不有，即是真空。空而不无，便成妙有。妙有即摩诃般若，真空即清净涅槃。般若是涅槃之因，涅槃是般若之果。般若无见，能见涅槃。涅槃无生，能生般若。涅槃般若，名异体同。随义立名，故云法无定相。涅槃能生般若，即名真佛法身。般若能建涅槃，故号如来知见。知即知心空寂，见即见性无生。知见分明，不一不异。故能动寂常妙，理事皆如。如即处处能通，达即理事无碍。六根不染，即定慧之功。六识不生，即如如之力。心如境谢，境灭心空。心境双亡，体用不异。真如性净，慧鉴无穷。如水分千月，能见闻觉知。见闻觉知，而常空寂。空即无相，寂即无生。不被善恶所拘，不被静乱所摄。不厌生死，不乐涅槃。无不能无，有不能有。行住坐卧，心不动摇。一切时中，获无所得。三世诸佛，教旨如斯。即菩萨慈悲，递相传受。自世尊灭后，西天二十八祖，共传无住之心，同说如来知见。至于达摩，届此为初。递代相承，于今不绝。所传秘教，要藉得人。如玉髻珠，终不妄与。福德智慧，二种庄严。行解相应，方能建立。衣为法信，法是衣宗。唯指衣法相传，更无别法。内传心印，印契本心。外传袈裟，将表宗旨。非衣不传于法，非法不受于衣。衣是法信之衣，法是无生之法。无生即无虚妄，乃是空寂之心。知空寂而了法身，了法身而真解脱。


2025年5月10日《六祖坛经笺注》顿渐品第八

【盛行于世。是为荷泽禅师。】荷泽即地名以为寺号。
○《稽古略》三：荷泽，山东东昌路曹州也
○神会大师与六祖问答之语，见于《传灯录》者甚详，附录于后，以备参考。
○《传灯录》卷二十八：师于大藏经内有六处有疑，问于六祖。第一问戒定慧曰：戒定慧如何？所用戒何物？定从何处修？慧因何处起？所见不通流。六祖答曰：定则定其心，将戒戒其行，性中常慧照，自见自知深。第二问：本无今有有何物？本有今无无何物？诵经不见有无义，真似骑驴更觅驴。答曰：前念恶业本无，后念善生今有，念念常行善行，后代人天不久。汝今正听吾言。吾即本无今有。第三问：将生灭却灭，将灭灭却生，不了生灭义，所见似聋盲。答曰：将生灭却灭，令人不执性。将灭灭却生，令人心离境。未若离二边，自除生灭病。第四问：先顿而后渐，先渐而后顿？不悟顿渐人。心裹常迷闷。答曰：听法顿中渐，悟法渐中顿。修行顿中渐，证果顿中顿。顿渐是常因，悟中不迷闷。第五问：先定后慧，先慧后定？定慧后初，何生为正？答曰：常生清净心，定中而有慧。于境上无心，慧中而有定。定慧等无先，双修自心正。第六问：先佛而后法，先法而后佛？佛法本根源，起从何处出？答曰：说即先佛而后法，听即先法而后佛。若论佛法本根源，一切众生心里出。

【师见诸宗难问，咸起恶心。多集座下，愍而谓曰：】愍，忧也。怜，恤也。
○《左传》：吾代二子愍矣。
【学道之人，一切善念恶念，应当尽除。】《高子遗书》一：人想到死去一物无有，万念自然撇脱。然不如悟到性上一物无有，万念自无系累也。
【无名可名，】《老子》：道可道，非常道。名可名，非常名。
○《笔削记》二：须知虽立真如之名，名即无名。无名之名，故曰假名。
【名于自性。无二之性，是名实性。】实性，又名实相。
○《证道歌》注：实相即一切众生本有灵觉之心也。此心自无量劫来，至于今日。本自清净，本自圆满，本自具足，本自灵妙。廓若太虚，明如皎月。与他三世诸佛同体无异。
【于实性上建立一切教门。言下便须自见。诸人闻说。总皆作礼，请事为师。】




2025年5月11日《六祖坛经笺注》护法品第九

护法品第九

 
（别本作《宣诏品》第九。○护法，拥护佛之正法也。）

【神龙】中宗年号。
【元年上元日，】《白六帖》：正月十五日为上元。
【则天、中宗诏云：】《通鉴汇编》五：则天顺圣皇后，僭位二十一年。太后（即则天皇后。）废中宗为卢陵王，立豫王旦为帝。政事决于太后。中宗皇帝，名显，高宗太子。即位后，为母后武氏废为卢陵王。居房州十四年。张柬之等迎复位。五年而崩。
【朕请安秀二师，】安，嵩岳慧安国师。秀，北宗神秀大师。
○《景德传灯录》四：嵩岳慧安国师，荆州枝江人也。唐贞观中至黄梅，谒忍祖，遂得心要。武后征至辇下，待以师礼。与神秀禅师同加钦重。后尝问师甲子。对曰：不记。后曰：何不记邪？师曰：生死之身其若循环，环无起尽，焉用记为？况此心流注，中间无间。见沤起灭者，乃妄想耳。从初识至动相，灭时亦只如此，何年月而可记乎？后闻，稽颡信受。寻以神龙二年，中宗赐紫袈裟。度弟子二十七人。仍延入禁中供养三年，又赐摩衲一副。师辞嵩岳。
【宫中供养。万几之暇，】《书》：一日二日万几。言王者当戒惧万事之几微也。后谓天子治理万事曰万几，亦作万机。
【每究一乘。】成佛唯一之教谓之一乘。
○《法华文句》四上：圆顿之教为一佛乘。
○《胜鬘经》：一乘即是第一义乘。
【二师推让云：南方有能禅师，密授忍大师衣法，传佛心印。可请彼问。】《旧唐书∙僧神秀传》：神秀尝奏则天，请迫惠能赴都。惠能固辞。神秀又自作书重邀之。惠能谓使者曰：吾形貌短陋。北土见之，恐不敬吾法。又先师以吾南中有缘，亦不可违也。竟不度岭而死。
【今遣内侍薛简】，内侍，官名。隋置内侍省，领内侍内常侍等官。皆以宦者为之。唐因其制。后人因沿称宦者为内侍。
【驰诏请迎。愿师慈念，速赴上京。】上京，京师之通称。
○边让赋：尽恭肃乎上京。
○孟浩然诗：观光来上京。
【师上表辞疾，愿终林麓。】山足曰麓。
○《礼记∙王制篇》：林麓川泽，以时入而不禁。


2025年5月12日《六祖坛经笺注》护法品第九

【薛简曰：京城禅德皆云：】韩愈诗：东风华树下，送尔出京城。
○禅德，参禅师之有德行者。
【欲得会道，】会道，体会大道也。
【必须坐禅习定。】此指四禅八定而言。
【若不因禅定而得解脱者，未之有也。未审师所说法如何？师曰：道由心悟，岂在坐也？】《传灯录》：南岳让禅师，见马祖坐禅次。师欲接之，故将片砖于祖庵前石上，磨之复磨。祖曰：作什么？师曰：磨砖作镜。祖曰：磨砖岂得成镜？师曰：磨砖既不成镜。坐禅岂得成佛？祖曰：如何即是？师曰：如牛驾车，车若不行，打牛即是，打车即是。祖无对。师又问：汝学坐禅，为学坐佛？若学坐禅，禅非坐卧。若学坐佛，佛非定相。于无住法，不应取舍。汝若坐佛，即是杀佛。若执坐相，非达其理。
【经云：若言如来若坐若卧，是行邪道。】《金刚经》：若有人言如来，若来，若去，若坐，若卧，是人不解我所说义。何以故？如来者，无所从来，亦无所去，故名如来。
【何故？无所从来，亦无所去，无生无灭，是如来清净禅。】如来清净禅，省曰如来禅。为《楞伽经》所说四种禅之一。如来所得之禅定，即首楞严定也。依此禅定，穷竟法身般若解脱三德秘藏之大涅槃，而起无作之妙用。
○《楞加经》二：云何如来禅？谓入如来地得自觉圣智相三种乐住，成办众生不思议事，是名如来禅。
○《楞伽经注解》二：如来禅者，即首楞严也。
○《禅源都序》上一：若顿悟自性，本来清净，元无烦恼。无漏智性本来具足。此心即佛，毕竟无异。依此而修者，是最上乘禅。亦名如来清净禅。亦名一行三昧。此是一切三昧根本。若能念念修习，自然渐得百千三昧。达磨门下展转相传者，是此禅也，
○《证道歌》：顿觉了如来禅，六度万行体中圆。
○《元亨释书∙道璇传》：璇曰：我有心法曰如来禅，昔三藏菩提达磨自天竺来，付此法于慧可。
○按以上皆以如来禅为至极之法，即达磨所传之宗旨也。然唐之仰山，又立祖师禅名目。以祖师禅为达磨所传之心印，以如来禅为未了之名。此说与本经宗旨不合，故略之。


2025年5月13日《六祖坛经笺注》护法品第九

【诸法空寂，】《法华∙信解品》：一切诸法，皆悉空寂。
○唐释慧海曰：心无起灭，对境寂然。一切时中，毕竟空寂。即是常不离佛。
【是如来清净坐。】《法华经∙法师品》：如来座者，一切法是空。
○《法华∙大成》六：法空即佛自证平等妙法，实相真空，离一切相，即一切法也。教坐如来座者，非是小乘人空座，不达法空。今既作佛，应坐法空之座，说一切诸佛权实之法，使悟无二无三，证一切诸佛实智之道。令入一相一味。所谓唯有一乘，余二非真。常寂灭相，终归于空也。法空安心。于诸法中得最自在。名之为座，坐此座者，终日说法，不见有法可说也。
【究竟无证，】《顿悟入道要门论》上：问：修道者以何为证？答：毕竟证为证。问：云何是毕竟证？答：无证无无证，是名毕竟证。问：云何是无证？云何是无无证？答：于外不染色声等，于内不起妄念心。得如是者，即名为证。得证之时，不得作证想，即名无证也。得此无证之时，亦不得作无证想，是名无证，即名无无证也。
【岂况坐耶？简曰：弟子回京，主上必问。愿师慈悲，指示心要，】心者，心髓。要者，精要。为法门至极之名。又心性上精要之法义也。


2025年5月14日《六祖坛经笺注》护法品第九

【传奏两宫，及京城学道者。譬如一灯，然百千灯，冥者皆明，明明无尽。】《维摩经∙菩萨品》：维摩诘言：诸姊，有法门，名无尽灯。汝等当学。无尽灯者，譬如一灯然百千灯，冥者皆明，明明不尽。
【师云：道无明暗，明暗是代谢之义。】《淮南子》：若春秋之代谢。言春往而夏来，夏往而秋来，往者已谢而来者相代也。
○孟浩然诗：人事有代谢。言人事之前者去而后者来也。
【明明无尽，亦是有尽。相待立名。故《净名经》云：法无有比，无相待故。】二句见《维摩经∙弟子品》中。
【简曰：明喻智慧，暗喻烦恼。修道之人，倘】倘，逆料之辞也。
【不以智慧照破烦恼，无始生死，】案如来藏无前际故，无明亦无有始。无明无始故，生死亦无始。
【凭何出离？师曰：烦恼即是菩提，无二无别。若以智慧照破烦恼者，此是二乘见解。羊鹿等机，上智大根，悉不如是。】六祖对韦使君等言，则谓当用大智慧打破五蕴烦恼尘劳。如此修行，定成佛道。（见第二品）今薛简己知此义，故六祖破其执而更进一层，乃为此说。皆随机说法，本无一定。非矛盾也。

2025年5月15日《六祖坛经笺注》护法品第九

【简曰：如何是大乘见解？师曰：明与无明，凡夫见二。智者了达，其性无二。】其字指明与无明言。
【无二之性，即是实性。】实性真如之异名也。
○《仁王经》中：诸法实性，清净平等，非有非无。
【实性者，处凡愚而不减，在贤圣而不增，】《起信论》：一切法，真如平等，不增减故。《法藏疏》云：随流加染而不增，反流除染而不减，又反流加净不增，随流阙净不减。良以染净之所不亏，始终之所不易故。
【住烦恼而不乱，居禅定而不寂。不断不常，】《楞伽经》二：非断非常。
【不来不去，】《起信论∙法藏序》：无去无来，三际莫之能易。
【不在中间，及其内外】。《维摩经∙三弟子品》：彼罪性不在内，不在外，不在中间。
【不生不灭，】《起信论∙义记中本》：所谓心性不生不灭。
【性相如如。】《智度论》三十一：性言其体，相言可识。
○如如见前注。
【常住不迁，】法无生灭变迁曰常住。
○《楞严经》：皆由不知常住真心性净明体。
【名之曰道。简曰：师说不生不灭，何异外道？】《俱舍玄义》：学乖谛理，随自妄旨，不返内学，称为外道。
【师曰：外道所说不生不灭者，将灭止生，以生显灭，灭犹不灭，生说不生。】依旧生死轮回。
【我说不生不灭者，本自无生，今亦不灭，所以不同外道。汝若欲知心要，但一切善恶，都莫思量。】《笔削记》六：一切善恶，都莫思量，言下自绝念想。
○唐释宗密云：六祖大师云：佛说一切法，为度一切心。我无一切心，何须一切法。今时人但将此语轻于听学，都不是观实无心否。若无心者，八风不能动也。设习气未尽，嗔念任运起时，无打骂仇他心。贪念任运气时，无营求令得心。见他荣盛时，无嫉妒求胜心。一切时中，于自己无忧饥冻心，无恐人轻贱心。乃至种种此等，亦得名为无一切心也。
【自然得入清净心体。湛然常寂，妙用恒沙。简蒙指教，豁然大悟。礼辞归阙。】阙，音缺。
○《说文》：门观也。
○归阙，归于帝所也。

2025年5月16日《六祖坛经笺注》护法品第九

【表奏师语。其年九月三日，有诏奖谕师曰：师辞老疾，为朕修道，】《禅源诠》四：无一切心，此名修道。若得对违顺等境，都无贪嗔爱恶，此名得道。
【国之福田。】《维摩经四∙菩萨品》：注：什曰：若行财施，但名施主，不名福田。若行法施，亦名施主，又名福田。
○福从法施中出。譬之如田，故云福田。详见前注。
【师若净名，托疾毗耶，】《维摩经∙弟子品》三：尔时长者维摩诘，自念寝疾于床。世尊大慈，宁不垂愍。佛知其意，即告舍利弗：汝行诣维摩诘问疾。注：什曰：维摩诘，秦言净名。
○《维摩经》注：肇曰，毗耶离，国土名也，秦言广严。其土平广严事，因此为名也。
【阐扬大乘，传诸佛心，】此言传布历代祖师之佛心宗也。佛心宗者，即直指人心见性成佛之谓也。
【谈不二法。】《维摩经∙入不二法门品》：文殊师利问维摩诘：我等各自说巳，仁者当说何等是菩萨入不二法门？时维摩诘默然无言。文殊师利叹曰：善哉善哉，乃至无有文字语言。是真入不二法门。
○唐释慧海曰:经云：若取法相，即著我人。若取非法相，即著我人。是故不应取法，不应取非法。即是取真法也。若了此理，即真解脱。即会不二法门。

2025年5月17日《六祖坛经笺注》护法品第九

【薛简传师指授如来知见。朕积善余庆，】《周易∙坤卦文言》：积善之家，必有余庆。积不善之家，必有余殃。
【宿种善根。值师出世，顿悟上乘。感荷师恩，】《笔削记》二：三宝于我有恩德，为感荷故，而归命之。
○心有所思而动曰感。
○以肩担物曰荷。
【顶戴无已。】顶，头顶。戴，著物于首也。无己，不止也。
【并奉磨衲袈裟，】磨衲，袈裟之名。产于高丽国。
○《东坡全集∙磨衲赞序》：长老佛印大师了元，游京师。天子闻其名，以高丽所贡磨衲赐之。
○《鸡林志》：高丽国衣磨衲者，为传法师。衲甚精好。
【及水晶钵，】水晶，色如白冰，性坚而脆。吾国所产颇多，结晶常作斜方六面体，无色透明，光泽如玻璃，而硬度较高。以制眼镜印章及透光镜等物。
○《岭南丛述》：魏庄渠校视学粤中，恶佛氏，必诋之，毁祠庙甚多，而曹溪之钵竟被捶碎。至崇祯间，有彭孝廉某，病，梦至官府处。神被服如王者，闻胥吏传呼魏校一案，须臾一人峨冠盛服入。神问：何以毁曹溪钵？答言：吾为孔子之徒，官督学。校在广东毁淫祠几千百所，岂但一钵？神云：闻钵破，中有魏字。如此神异，焉可以为异端毁之？答云：魏是予姓，数已前定。虽欲不毁，其可得耶？神语塞。校揖而出。夫庄渠手诚辣矣。然千年异物，一朝碎之，能无孙家虺瓦吊之讥乎。
【敕韶州刺史，】天子班布臣民之诏书曰敕。
【修饰寺宇，】修饰，增损之也。
【赐师旧居为国恩寺焉。】《高僧传》：六祖舍新兴旧宅为国恩寺。神龙三年，赐额法泉。太平兴国三年，重建塔，改名南华。
○《五灯会元》：中宗神龙元年十二月十九日，敕改古宝林为中兴寺。三年十一月十八日，又敕韶州刺史，重加崇饰，赐额为法泉寺。祖新州旧居为国恩寺。
○《岭南丛述》：六祖故居在新兴县。国恩禅寺，即卢能故居也。
○《广东新语》二：新兴卢村，乃六祖生身之所。至今屋址不生草木。近其居者，毛发稀秃。



2025年5月18日《六祖坛经笺注》付嘱品第十


付嘱品第十

  
（付嘱者，授以法，嘱其传持也。○《金刚经》：如来善付嘱诸菩萨。）

【师一日唤门人法海，志诚，法达，神会，智常，智通，志彻，志道，法珍，法如等，曰：汝等不同余人。】常随侍使之众，故云不同余人。又其入道比余人为胜，故云不同余人。
【吾灭度后，】灭度，兼命终证果二者而言。
○《涅槃经》十九：灭生死故，名为灭度。
○《行愿品钞》四：言涅槃者，具云般涅槃那，古译为入灭息。息即是灭，故但云入灭。或云灭度，即灭障度苦也。
【各为一方师。】此师字指禅师而言。六祖谓各门人他日各为分化一方之禅师也。
○唐释慧海曰：夫禅师者，撮其枢要，直了心源。出没卷舒，纵横应物。咸均事理，顿见如来。拔生死深根，获现前三昧。若不安禅静虑，到这裹总须茫然。随机授法，三学虽殊。得意忘言，一乘何异？故经云：十方佛土中，唯有一乘法，无二亦无三。除佛方便说，但以假名字，引导于众生。
【吾今教汝说法，不失本宗。】出家之人，各有宗派。指其所从之宗派言，各谓之本宗。此之本宗，指禅宗也。
【先须举三科法门，动用三十六对，出没即离两边，说一切法，莫离自性。忽有人问汝法，出语尽双，皆取对法，来去相因。究竟二法尽除，更无去处。三科法门者，阴界入也。阴是五阴，色受想行识是也。入是十二入，外六尘色声香味触法，内六门眼耳鼻舌身意是也。界是十八界，六尘、六门、六识是也。自性能含万法，名含藏识。若起思量，即是转识。生六识，出六门，见六尘，如是一十八界，皆从自性起用。自性若邪，起十八邪。自性若正，起十八正。若恶用即众生用，善用即佛用，用由何等，由自性有，对法外境。无情五对：天与地对，日与月对，明与暗对，阴与阳对，水与火对，此是五对也。法相语言十二对：语与法对，有与无对，有色与无色对，有相与无相对，有漏与无漏对，】漏为烦恼之异名。贪嗔等之烦恼，日夜自眼耳等六根门漏泄流注而不止，故名漏。又漏者，漏落之义。烦恼能使人漏落于三恶道，故名漏。因之而有烦恼之法曰有漏，离烦恼之法曰无漏。


2025年5月19日《六祖坛经笺注》付嘱品第十


【色与空对，动与静对，清与浊对，凡与圣对；僧与俗对，老与少对，大与小对，此是十二对也。自性起用十九对：长与短对，邪与正对，痴与慧对，愚与智对，乱与定对，慈与毒对，】慈，慈心也。毒，很心也。
【戒与非对】，非，不是也，恶也。
【直与曲对，实与虚对，险与平对，烦恼与菩提对，常与无常对，悲与害对】，悲，悲悯也。害，伤害也。
【喜与嗔对，舍与悭对，进与退对，生与灭对，法身与色身对，化身与报身对，此是十九对也。师言此三十六对法，若解用，即道贯一切经法，出入即离两边。】《入道要门上》：问：云何是中道？答：无中间，亦无二边，即中道也。云何是二边？答：为有彼心，有此心即是二边。云何名彼心此心？答：外缚色声，名为彼心。内起妄念，名为此心。若于外不染色，即名无彼心。内不生妄念，即名无此心。此非二边也。心既无二边，中亦何有哉？得如是者，即名中道。
【自性动用，共人言语。外于相离相，内于空离空。若全著相，即长邪见。若全执空，即长无明。执空之人有谤经，直言不用文字。既云不用文字，人亦不合语言。只此语言，便是文字之相。又云：直道不立文字。即此不立两字，亦是文字。】裴休《原人论序》：文字性空。又曰无离文字而说解脱。必曰舍文字然后见法，非见法者也。


2025年5月20日《六祖坛经笺注》付嘱品第十

【见人所说，便即谤他言著文字。汝等须知自迷犹可，又谤佛经，不要谤经。罪障无数。若著相于外，而作法求真，或广立道场，说有无之过患，如是之人，累劫不可见性。但听依法修行，又莫百物不思，而于道性窒碍。若听说不修，令人反生邪念。但依法修行无住相法施。汝等若悟，依此说，依此用，依此行，依此作，即不失本宗。若有人问汝义，问有将无对，问无将有对，问凡以圣对，问圣以凡对。二道相因，生中道义。】《大智度论》四十三：常是一边，断灭是一边，离是二边行中道，是为般若波罗蜜。又复常无常，苦乐，空实，我无我等，亦如是。色法是一边，无色法是一边。可见法不可见法，有对无对，有为无为，有漏无漏，世间出世间等诸二法，亦如是。复次，无明是一边，无明尽是一边。乃至老死是一边，老死尽是一边。诸法有是一边，诸法无是一边。离此二边行中道，是为般若波罗蜜。菩萨是一边，六波罗蜜是一边。佛是一边，菩提是一边。离是二边行中道，是为般若波罗蜜。略说内六情是一边，外六尘是一边，离是二边行中道，是名般若波罗蜜。此般若波罗蜜是一边，此非般若波罗蜜是一边。离是二边行中道，是名般若波罗蜜。

2025年5月21日《六祖坛经笺注》付嘱品第十


【如一问一对，余问一依此作，即不失理也。设有人问，何名为暗？答云：明是因，暗是缘。明没则暗，以明显暗。以暗显明，来去相因，成中道义。余问悉皆如此。汝等于后传法，依此转相教授。勿失宗旨。】后人以此教授之法为说者颇多，今以慧海所撰《顿悟入道要门论中∙语证》之如下：问：云何是见佛真身？答：不见有无，即是见佛身。问：云何不见有无即是见佛真身？答：有因无立，无因有显。本不立有，无亦不存。既不存无，有从何得。有之与无，相因始有。既相因而有，悉是生灭也。但离此二见，即是见佛真身。又问：何者是无为法？答：有为是。问：今问无为法，因何答有为是？答：有因无立，无因有显。本不立有，无从何生。若论真无为者，即不取有为，亦不取无为，是真无为法也。又问：何者是中道义？答：边义是。问：今问中道，因何答边义是？答：边因中立，中因边生。本若无边，中从何生。今言中者，因边始有。故知中之与边相因而立。
○案，举此三则，其他可以推知矣。


  2025年5月22日《六祖坛经笺注》付嘱品第十

【师于太极元年壬子延和七月，】太极，唐睿宗年号，元年岁壬子。兹岁正月改元太极，又五月改元延和。七月睿宗传位于太子隆基。八月玄宗改元先天也。盖一岁三改元，故云尔也。
【命门人往新州国恩寺建塔。仍令促工。】促工，促迫工人使勤作而早完工也。
【次年夏末落成。】《尔雅》：宫室始成而祭之为落。
○《诗∙斯干序笺》：宣王筑宫庙群寝既成而衅之，歌《斯干》之章以落之。
○刘光庄诗：故国难归去，新巢甫落成。
○今建筑完竣，通谓之落成。
【七月一日，集徒众曰：吾至八月，欲离世间。汝等有疑，早须相问，为汝破疑，今汝迷尽。吾若去后，无人教汝。法海等闻，悉皆涕泣。惟有神会，神情不动，亦无涕泣。】庄子妻死，箕踞鼓盆而歌。谓人且偃然寝于巨室，而我嗷嗷然随而哭之，自以为不通乎命。即此意也。
【师云：神会小师，】受具足戒未满十夏者，曰小师。又弟子之称，又沙门谦下之称。
○《寄归传》三：西方行法，受近圆已去，名铎曷罗，译为小师。满十夏名悉他薛□。译为住位。得离依止而住。
【却得善不善等，毁誉不动，】《庄子》：且举世誉之面不加劝，举世非之而不加沮。
【哀乐不生，】《庄子》：适来夫子时也，适去夫子顺也。安时而处顺，哀乐不能入也。
【余者不得。数年山中，竟修何道？汝今悲泣，为忧阿谁？】阿谁，犹言何人也。
○古诗：家中有阿谁。
○《三国志》：向者之论，阿谁为失？
○《困学纪闻》十九：俗语皆有所本。阿谁出《蜀庞统传》。
【若忧吾不知去处，吾自知去处。若吾不知去处，终不预报于汝】。言若吾不知去处，终不预告汝以至八月间欲离世间。
【汝等悲泣，盖为不知吾去处。若知吾去处，即不合悲泣】。不合，犹云不该应。
【法性本无生灭去来。】《六祖金刚经口决》：圣贤生不因念，应迹而生。欲生即生，不待彼命。故既生之后，圆寂之性，依旧湛然无体相，无挂碍。其照万法，如青天白日无毫发隐滞。故能建立一切善法，遍于沙界，不见其少。摄受一切众生，归于寂灭，不以为多。驱之不能来，逐之不能去。虽托四大为形，五行为养，皆我所假，未当妄认。我缘苟尽，我迹当灭。委而去之，如来去耳，于我何与哉。
【汝等尽坐，吾与汝说一偈，名曰真假动静偈。汝等诵取此偈，与吾意同。依此修行，不失宗旨。众僧作礼，请师作偈。偈曰：】按此偈惟古本载之，《传灯会元》《正宗记》等均不载也。

  2025年5月23日《六祖坛经笺注》付嘱品第十

【一切无有真，】一切万法无真正故。
【不以见于真。】言不可作为真看。
【若见于真者，】若作真实观之。
【是见尽非真。】则此见无一非假矣。
【若能自有真，】若于自心了得真正。
【离假即心真。】离假相，当处即是真。
【自心不离假，无真何处真。】自心若不离假相，万法何处有真。
○以上说真假。
【有情即解动，】自此点破坐禅。
【无情即不动。】木石一切非情物。
○《血脉论》：此心不离四大色身中。若离此心，即无能运动。此身无知，如草木瓦砾。身是无情，因何运动。
【若修不动行，】不动行，长坐不卧之禅定也。
【同无情不动。】同于木石。
【若觅真不动，】如寻自心真不动。
【动上有不动。】即动摇上有不动摇。
○《林子坛经讯释》：悟性之人，虽在于虚极静笃矣。然而动上亦有不动。而轮刀上阵，亦得见之者，不可不知也。然则何以谓之动上不动。坛经曰：性本不动故也。
【不动是不动，】误会不动以为即是坐禅。
【无情无佛种。】《入道要门》下：讲华严座主问：禅师信无情是佛否？师曰：不信，若无情是佛者，活人应不如死人。死驴死狗，亦应胜于活人。经云：佛身者，即法身也，从戒定慧生。从三明六道生，从一切善法生。若说无情是佛者，大德如今便死应作佛去。
○案，据此即知无情者非佛。故无情即无佛种也。
○以上说动静。
【能善分别相，】即言能于事事物物措施裕如也。因物付物而不动其心即是善分别相。余注见第四品能善分别诸法相句下。
【第一义不动。】注见前于第一义而不动句下。
○《高子遗书》：当得大忿懥大恐惧大忧患大好乐而不动，乃真把柄也。又云：须知动心最可耻。心至贵也，物至贱也。奈何贵为贱役。

2025年5月24日《六祖坛经笺注》付嘱品第十

【但作如此见，】如此见，指不可如无情之不动，宜如善能分别诸法相，于第一义而不动。
【即是真如用。】此见即是真如之用。
○案以上真假动静之旨已明。故以下之偈文皆指不诤而言。
【报诸学道人，】自此下言不可因诤而入生死。
【努力须用意。】努力，即著力也。
【莫于大乘门，】大乘门，顿教也。
【却执生死智。】已入大乘门，即离生死智。故不可于大乘门中，仍执生死之见。生死智者，落于生死之见识也。
【若言下相应，】言与人谈论，若彼此契合者，即可同论佛义也。
【即共论佛义。若实不相应，】若彼不契合。
【合掌令欢喜。】则亦合掌表敬，使彼生欢喜心，而不诤论。
【此宗本无诤，】顿教宗门本是无诤三昧。
○《金刚般若经》：我得无诤三昧人中最为第一。《口诀》云：何名无诤三昧？谓阿罗汉心无生灭去来。唯有本觉常照，故名无诤三昧。
【诤即失道意。】《智度论》十一：须菩提于弟子中得无诤三昧最为第一。无诤三昧相，常观众生不令心恼，多行怜悯。
○《金刚经略疏》中：无诤三昧者，以其解空，则彼我俱忘。能不恼众生，亦令众生不起烦恼故也。
○《涅槃经》云：须菩提住虚中地。若有众生嫌我立者，我当终日端坐不起。嫌我坐者，我当终日立不移处，一念不生，诸法无诤。
○六祖偈曰：诤是胜负心，与道相违背。便生四相心，何由得三昧？
【执逆诤法门，】谓固执违逆诤论之法门。
【自性入生死。】有诤则嗔，嗔则退失无生忍。失却无生忍，自性便入生死轮回，不能超三界矣。
○《华严经》：有诤说生死，无诤即涅槃。


2025年5月25日《六祖坛经笺注》付嘱品第十

【时徒众闻说偈已，普皆作礼。并体师意，各各摄心。】摄心者，摄散乱之心于一也。
○《佛遗教经》：常当摄心在心。
【依法修行，更不敢诤。乃知大师不久住世。法海上座，再拜问曰：和尚入灭之后，衣法当付何人？师曰：吾于大梵寺说法，】寺见前注。
【以至于今，钞录流行，】钞录，略取也。流行，流通也。
【目曰《法宝坛经》。汝等守护，递相传授，度诸群生。但依此说，是名正法。今为汝等说法，不付其衣。盖为汝等信根淳熟，决定无疑，堪任大事。然据先祖达摩大师付授偈意，衣不合传。】《刘梦得文集三十·佛衣铭》：吾既为僧琳撰曹溪第二碑。且思所以辨六祖置衣不传之旨。作佛衣铭曰：佛言不行，佛衣乃争。忽近贵远，古今常情。尼父之生，土无一里。梦奠之后，履存千祀。惟昔有梁，如象之狂。达摩救世，来为医王。以言不痊，因物乃迁。如执符节，行乎复关。民不知官，望车而畏。俗不知佛，得衣为贵。坏色之衣，道不在兹。由之信道，所以为宝。六祖未彰，其出也微。既还狼荒，憬俗蚩蚩。不有信器，众生曷归。是开便门，非止传衣。初必有终，传岂无已。物必归尽，衣乎久恃。先终知终，用乃不穷。我道无朽，衣于何有。其用已陈，孰非刍狗。
【偈曰】：

【吾本来兹土，】吾，达摩自谓也。
【传法救迷情。】传法，传如来之正法眼藏。
【一华开五叶，】一华，达摩指自已言。五叶指二祖至六祖五代而言也。或曰五叶谓六祖后禅家分为临济，曹洞，沩仰，云门，法眼，五宗之识语。此说非是。观上文衣不合传之说，则与五叶之说相符也。若云五叶指五宗言，则遗却二祖下之五代矣。
【结果自然成。】付衣虽止于五叶。而五叶后，禅宗大兴。故云结果自然成。
○《五灯会元》十：问：一华开五叶，结果自然成。如何是一华开五叶？师曰：日出月明。曰：如何是结果自然成。师曰：天地皎然。


  2025年5月26日《六祖坛经笺注》付嘱品第十

【师复曰：诸善智识，汝等各各净心，听吾说法。若欲成就种智，】种智，佛之一切种智也。知佛智一切种种之法，名一切种智。
○《大智度论》二十七：一切种智是佛事。声闻辟支佛，但有总一切智无有一切种智。
○《大智度论》八十四：一切种智是诸佛智也。
【须达一相三昧，一行三昧。若于一切处而不住相，于彼相中不生憎爱，亦无取舍，不念利益成坏等事，安闲恬静，虚融澹泊，此名一相三昧。若于一切处，行住坐卧，纯一直心，不动道场】，《辅行》二：今以供佛之处名为道场。
○又学道之处曰道场。
○《注维摩经》四：肇曰：闲宴修道之处，谓之道场也。
○按不动道场者，言不必在道场中有所举动，已得真成净土也。
【真成净土，】《顿悟入道要门》下：问：愿生净土，未审实有净土否？师曰：经云：欲得净土，当净其心。随其心净即佛土净。若心清净，所在之处，皆为净土。譬如生国王家，决定绍王业。发心向佛道，是生净佛国。其心若不净，在所生处皆是秽土。净秽在心不在国土。
【此名一行三昧。若人具二三昧，如地有种，含藏长养，成熟其实。一相一行，】一相指一相三昧而言。一行指一行三昧而言。
【亦复如是。我今说法，犹如时雨，】《孟子》：有如时雨化之者。注：时雨及时之雨也。
【普润大地。汝等佛性，譬诸种子。遇兹霑洽，】霑音沾，濡也，渍也。洽音协，霑也。
【悉皆发生。承吾旨者，决获菩提。依吾行者，定证妙果。听吾偈曰：】

【心地含诸种，】潭州寻和尚注曰：一念包容十刹。
○案，下三句亦皆寻和尚原注。
【普雨悉皆萌。】祖师说法，众生发萌。
【顿悟华情已，】声色无边，般若无边。
【菩提果自成。】信受奉行。

【师说偈巳，曰：其法无二，其心亦然。】《海水一滴》：不见生灭迷悟华果二法差别，则触目无障碍之大道。何二其法二其心哉？
【其道清净，亦无诸相。汝等慎勿观静，及空其心。此心本净，无可取舍，各自努力，随缘好去。】外界之事物来，自体与之感触，谓之缘。应其缘而自体动作，谓之随缘。
○《最胜王经》五：随缘所在觉群生。
○案，随缘好去者，六祖谓门弟子可各各随缘而去也。
【尔时徒众作礼而退。】

  2025年5月27日《六祖坛经笺注》付嘱品第十

【大师七月八日，忽谓门人曰：吾欲归新州，】新州，南朝梁置，明废。今广东新兴县。
【汝等速理舟楫。】楫，音接，短棹也。亦名桡，俗谓之桨。
○《易》：舟楫之利，以济不通。
【大众哀留甚坚。师曰：诸佛出现，犹示涅槃。有来必去，理亦常然。吾此形骸，归必有所。众曰：师从此去，早晚可回？】门弟子慰藉六祖，言师虽往归新州，然未必即行迁化，早晚可仍回到此地也。
【师曰：叶落归根，】《荀子》：水深则回，叶落粪本。
○《老子》：夫物芸芸，各归其根。此句，六祖言吾之归新州犹叶落之归其根也。
【来时无口。】此句六祖言，吾初来时，本无口无语言，此即无法可说之意也。
○《传心法要》下：真佛无口，不解说法。
○《六祖金刚经注》曰：本心元净，诸法元空，更有何法可说。二乘之人执著人法是有，即有所说。菩萨了悟人法皆空，即无所说。是故经云：若有人言如来有所说法，即为谤佛。
○按此即无口之意也。
○《禅宗颂古聊珠通集》七：法云秀云：非但来时无口，去时亦无鼻孔。本觉又曰：五蕴山头一段空，来时无口去无踪。要明落叶归根旨，末后方能达此宗。
○《吴志·薛综》曰：无口为天，有口为吴。据此又可谓六祖生时从天来也。录此备一别解。
【又问曰：正法眼藏，传付何人？师曰：有道者得，无心者通。又问：后莫有难否？师曰：吾灭后五六年，当有一人来取吾首。听吾记曰：头上养亲，口里须餐】。头上养亲者，言金大悲欲取大师首，顶戴供养，如慈亲也。口里须餐者，言净满受金大悲之钱，来劫大师之首，为口腹所累也。

2025年5月28日《六祖坛经笺注》付嘱品第十

【遇满之难，杨柳为官。】《传法正宗记》六：尊者入塔时，徒属思其言将有人取吾首者，遂以铁牒固护其项。开元十年八月三日，其夕之半，俄闻塔间有若拽铁索之声。主塔者惊起。遽见一人，状类孝子。（此当日见一人著缞绖，而混言孝子者，盖顺乎祖师隐语之意耳，）自塔驰出。寻视之，其铁牒护处，已有痕迹。遂以贼事闻其州邑。官严捕之。他日於邑之石角村果得其贼。吏鞠问。贼自称姓张名净满，本汝州梁县人。适于洪州开元寺，受新罗国僧金大悲者，雇令取祖之首归其国以事之。吏欲以法坐之。刺史以其情不恶，乃问尊者弟子令瑫禅师。令瑫复以佛法论，欲吏原之。刺史善瑫之意，亦从而恕之。当其时州刺史曰柳无忝，县令曰杨侃，贼曰张净满。验其谶语，无少差谬。
【又云：吾去七十年，有二菩萨，从东方来，一出家，一在家】。一出家指马祖道一禅师而言，一在家指庞蕴居士而言。或曰：一出家指黄檗禅师，一在家指裴休。
【同时兴化，建立吾宗。缔缉伽蓝，】缔，构造。缉，补葺。
○伽蓝，佛寺之别称。
○《五分律》：伽蓝自瓶沙王施迦兰陀竹园为始也。园者，生植之所，佛弟子居之。取生植道本圣果之义也。
○伽蓝具云僧伽蓝，其义为众比丘之园。
【昌隆法嗣。】法嗣，嗣法之人也。


2025年5月29日《六祖坛经笺注》付嘱品第十

【问曰：未知从上佛祖应现已来，传授几代？愿垂开示。】按自问曰至垂示之文，《传灯录》《五灯会元》《正宗记》等中不载。而古本具载之。但文字间有异同，佛祖名数间有差殊耳。
【师云：古佛应世，已无数量，不可计也。】按七佛以前，古佛应世之数，无量无边，非可以譬喻算之，实不可思议。久远劫来诸佛出兴，有二万亿威音王佛、二万亿日月灯明佛、二千亿云自在灯王佛，过去久远大通智胜佛等佛，实不可枚举。详见诸经。
【今以七佛为始，过去庄严劫，】《佛祖统纪》三十一：过去庄严劫，此劫有成住坏空各二十小劫。
【毗婆尸佛】，过去庄严劫第九百九十八尊也。
○《长阿含经》云：人寿八万岁时此佛出世，种刹利，姓拘利若，父槃头，母槃头婆提。居槃头婆提城。坐彼婆罗树下，说法三会，度人三十四万八千。神足二：一名骞茶，二名提舍。侍者无忧，子方膺。
○偈曰：身从无相中受生，犹如幻出诸形象。幻人心识本来无，罪福皆空无所住。见《指月录》一。下同。
○《景德传灯录》一：过去之七佛各举得法之偈，称为七佛所说偈。此七佛所说偈，未知出何典。是宝林传之著者慧炬所捏造也，释门正统曾痛斥之。其语载在正统第四卷中。
【尸弃佛，】庄严劫第九百九十九尊也。
○《长阿含经》云：人寿七万岁时，此佛出世。种刹利，姓拘利若，父明相，母光曜。居光相城。坐分陀利树下说法三会。度人二十五万。神足二：一名阿毗浮，二名婆婆。侍者忍行，子无量。
○偈曰：起诸善法本自幻，造诸恶业亦是幻。身如聚沫心如风。幻出无根无实性。

2025年5月30日《六祖坛经笺注》付嘱品第十

【毗舍浮佛，】庄严劫第一千尊也。
○《长阿含经》云：人寿六万岁时，此佛出世。种刹利，姓拘利若，父善镫，母称戒。居无喻城。坐婆罗树下说法二会。度人一十三万。神足二：一扶游，二郁多摩。侍者寂灭，子妙觉。
○偈曰：假借四大以为身，心本无生因境有。前境若无心亦无，罪福如幻起亦灭。
【今贤劫拘留孙佛，】现在贤劫有一千佛，此其第一尊也。
○《佛祖统纪》三十一：现在贤劫，以多贤人，故名贤劫。
○《长阿含经》云：人寿四万岁时，此佛出世。种婆罗门，姓迦叶，父礼得，母善枝。居安和城。坐尸利沙树下，说法一会。度人四万。神足二：一萨尼，二毗楼。侍者善觉，子上胜。
○偈曰：见身无实是佛身，了心如幻是佛幻。了得身心本性空，斯人与佛何殊别。
【拘那含牟尼佛，】贤劫第二尊也。
○《长阿含经》云：人寿三万岁时，此佛出世。种婆罗门，姓迦叶，父大德，母善胜。居清净城。坐乌暂婆罗门树下说法一会。度人三万。神足二：一舒槃那，二郁多楼。侍者安和，子导师。
○偈曰：佛不见身知是佛，若实有知别无佛。智者能知罪性空，坦然不怖于生死。
【迦叶佛、】贤劫第三尊也。
○《长阿含经》云：人寿二万岁时，此佛出世。种婆罗门，姓迦叶，父梵德，母财主。居波罗奈城。坐尼拘律树下说法一会，度人二万。神足二：一提舍，二罗婆，侍者善友，子集军。
○偈曰：一切众生性清净，从本无生无可灭。即此身心是幻生，幻化之中无罪福。
【释迦文佛。】贤劫第四尊也。姓刹利，父净饭王，母摩耶。人寿百岁时，此佛出世。当此土周昭王二十六年甲寅四月初八日自母摩耶右胁诞生。涅槃于此土周穆王五十三年壬申岁。寿七十九。说法四十九年。侍者阿难，后承命结集经典。为第二祖。子罗侯罗，皆大阿罗汉。
○偈曰：法本法无法，无法法亦法。今付无法时，法法何曾法。

2025年5月31日《六祖坛经笺注》付嘱品第十

【是为七佛。释迦文佛首传摩诃迦叶尊者，】《传灯录》一：第一祖摩诃迦叶，
○《法华文句》一：摩诃迦叶，此翻大龟氏。其先代学道，灵龟负仙图而应，从德名族，故言龟氏。真谛三藏翻为光波，古仙人。身光炎踊，能映余光使不现，故言光波，亦云饮光。迦叶身光亦能映物故。
○智德具备，堪为人尊，故云尊者。阿罗汉之尊称也。
○《资持记》下三：尊者，腊高德重，为人所尊。
○《行事钞》下云：下座称上座为尊者。
○《指月录》一：世尊在灵山会上，拈华示众。是时众皆默然，唯迦叶尊者破颜微笑。世尊曰：吾有正法眼藏，涅槃妙心，实相无相，微妙法门，不立文字教外别传，付嘱摩诃迦叶。又：世尊至多子塔前，命摩诃迦叶分座令坐，以僧伽黎围之。遂告曰：吾以正法眼藏密付于汝，汝当护持。并敕阿难副贰传化，无令断绝。
【第二，阿难尊者，】《传灯录》一：第二祖阿难，王舍城人也。姓刹帝利，父斛饭王。
○梵语阿难陀，此云庆喜，亦云欢喜。释迦如来成道之夜生。
○释迦世尊之从弟也。既出家十大弟子中，多闻第一。为世尊之侍者，二十五年。承释迦佛之命，与大迦叶结集经典者。
【第三，商那和修尊者，】《传灯录》一：第三祖商那和修，摩突罗国人。又曰：三祖商那和修尊者，得优波毱多为给侍。因问：毱多，汝年几耶？曰：我年十七。曰：汝身十七性十七耶？答曰：师发已白。为发白耶？心白耶？师曰：我但发白，非心白耳。毱多曰：我身十七，非性十七也。
○商那尊者，于先身后身衣与胎俱出。身渐长，衣亦随长。阿难度之出家，变其衣为法服。受具戒后又变其衣为僧伽胝。将寂灭，以智力发愿留此袈裟，至释迦遗法尽时此衣方坏。


2025年6月1日《六祖坛经笺注》付嘱品第十

【第四，优婆□多尊者，】《传灯录》一：第四祖优婆毱多，吒利国人也。又曰：尊者每度一人，以一筹置于石室。其室纵十八肘，广十二肘，充满其中。尊者入灭，以筹焚之，舍利建塔。
○优婆毱多尊者，依其师商那和修之教，若起恶心下黑石，起善心下白石。初黑多白少。渐渐修习，黑白平等。满七日后唯见白石。其时商那和修说四圣谛。使即时证须陀洹道。见《付法藏传》三。
【第五，提多迦尊者，】《传灯录》一：第五祖提多迦，摩伽陀国人也。又曰：五祖提多迦尊者，因求出家，毱多问曰：汝身出家？心出家？答曰：我来出家，非为身心。毱多曰：不为身心。复谁出家？答曰：夫出家者。无我我故。即心不生灭。心不生灭，即是常道。诸佛亦常，心无形相，其体亦然。
○尊者本名香众，师毱多尊者易以今名。
○尊者有偈：付弥遮迦尊者云，通达本无心，无法无非法。悟了同未悟，无心亦无法。说已，踊身虚空作十八变火光三昧自焚其躯。见《佛祖历代通载》四。
【第六，弥遮迦尊者，】《传灯录》一：第六祖弥遮迦，中印度人也。
○尊者既传法已，当游北天竺国，知婆须蜜多为法器。谓曰：我师提多迦，说世尊昔游北印度语阿难言，此国中，吾灭后三百年有一圣人，姓颇罗堕，名婆须蜜，而于禅祖当获第七。世尊纪汝，汝应出家。遂披剃。见《佛祖历代通载》。
【第七，婆须蜜多尊者，】《传灯录》一：第七祖婆须蜜多，北天竺国人也。
○尊者当执酒器，游行里闬，或吟或啸，人谓之狂。遇第六祖，遂出家。后以偈付佛陀难提。偈曰：心同虚空界，示等虚空法。证得虚空时，无是无非法。且云：如来正法眼藏，我今付汝，汝当护持。见《佛祖历代通载》。
【第八，佛驮难提尊者，】《传灯录》一：第八祖佛驮难提，迦摩罗国人也。
○尊者顶有肉髻，辩捷无碍。行化至提迦国城，遂付法于伏驮蜜多。见《佛祖历代通载》。

2025年6月2日《六祖坛经笺注》付嘱品第十

【第九，伏驮蜜多尊者，】《传灯录》一：第九祖伏驮蜜多，提迦国人也。
○尊者示不言不行相五十年，遇第八祖乃言。第八祖谓其虑父母爱情难舍，故不言不行耳。见《佛祖历代通载》。
【第十，胁尊者，】《传灯录》一：第十祖胁，中印度人也。
○《付法藏传》五：彼胁比丘，昔业故，在母胎中六十余年。既生之后，须眉皓白。厌恶五欲，不乐居家。往就尊者佛陀蜜多，稽首礼足求在道次。精进勇猛，未曾以胁至地而卧，时人即号为胁比丘。
【十一，富那夜奢尊者】，《传灯录》一：第十一祖富那夜奢，华氏国人也。又曰：十一祖富那夜尊者，谒胁尊者。问：汝从何来？师曰：我心非往。胁曰：汝何处往？师曰：我心非止。胁曰：汝不定耶？师曰：诸佛亦然。胁曰：汝非诸佛。师曰：诸佛亦非。胁印可度之。
○《传灯录》一：十二祖马鸣大士见富那问曰：我欲识佛，何者即是？富曰：汝欲识佛，不识者是。马曰：佛既不识，焉知是乎？富曰：既不识佛，焉知不是？马曰：此是锯义。富曰：彼是木义。富复问曰：锯义者何？马曰：与师平出。马又问曰：木义者何？富曰：汝被我解。马乃豁悟。
【十二，马鸣大士，】《传灯录》一：第十二祖马鸣大士，波罗奈国人也。
○胁比丘付法于富那奢而涅槃。富那奢一时在闲林思惟，有一大士名马鸣，智慧渊鉴，凡所难问，无不摧伏。起大憍慢，草芥群生。富那奢知其可化，与彼论二谛之义，使彼屈伏。遂为弟子。富那奢既涅槃，乃游行教化于华氏城。建大法幢，摧灭邪见。作妙伎乐，名喇吒利罗。其音清雅哀婉，宣说苦空无我之法。时城中五百王子开悟出家。后在月支国度脱无量人民。详见《付法传》五，
○有大心大行名大士，菩萨之异称也。以其说法，能使诸饿马悲鸣，故名马鸣大士。
【十三，迦毗摩罗尊者，】《传灯录》一：第十三祖迦毗摩罗，华氏国人也。
○迦毗摩罗，摩揭陀国人。初为外道，有三千弟子。与马鸣谈论，为马鸣屈伏。遂为马鸣弟子。于南天布法。见《佛祖统记》。

2025年6月3日《六祖坛经笺注》付嘱品第十

【十四，龙树大士，】《传灯录》一：第十四祖龙树大士，西天竺国人也，亦名龙胜。
○大士名阿周陀那。佛灭后七百年，出世于南天竺。为马鸣弟子迦毗摩罗之弟子，提婆菩萨之师也。入龙空赍《大华严经》，开铁塔传密藏。显密八宗之祖师也。以龙成道，故以龙配字。见本传。
【十五，迦那提婆尊者，】《传灯录》二：第十五祖迦那提婆，南天竺国人也。又曰：十五祖迦那提婆尊者，因谒龙树。知是智人，令侍者以满钵水，置于座前。提婆观之，乃以针投。契于龙树，即为法嗣。
○《付法藏传》六：尊者，其初托生南天竺土婆罗门种。尊贵豪胜。由毁神眼，遂无一目。因即号曰迦那提婆。
【十六，罗侯罗多尊者，】《传灯录》二：第十六祖罗侯罗多，迦毗罗国人也。
○尊者行化至室罗城金水河，告众曰：有圣者僧伽难提居于彼处。佛志一千年后当绍圣位，领诸学众溯流而上。至彼，见僧伽难提安坐入定。三七日后方从定起。与之辨论定义。难提心意豁然，祖遂付以法眼。见《佛祖历代通载》。
【十七，僧伽难提尊者，】《传灯录》二：第十七祖僧伽难提，室罗阀城宝庄严王之子也。
○尊者出家后至大石窟安坐入定，及从定起，十六祖问之曰：汝身定耶？心定耶？曰：身心俱定。祖曰：身心俱定，有何出入？曰：虽有出入，不失定相。祖诘之。尊者豁然，即求度脱。见《佛祖正宗道影》一。
【十八，伽耶舍多尊者，】《传灯录》二：第十八祖伽耶舍多，摩提国人也。
○十七祖既得法受记已，行化至摩提国，见一童子。祖问：汝几岁耶？曰：百岁。祖曰：汝年尚幼，何言百岁？童曰：若人生百岁不会诸佛机，未若生一日而得决了之。时闻风吹殿铃声。祖问曰：铃鸣耶，风鸣耶？尊者曰：非风铃鸣，我心鸣耳。祖曰：心复谁乎？答曰：俱寂静故。祖曰：善哉善哉。即付尊者以大法。见《佛祖正宗道影》一。

2025年6月4日《六祖坛经笺注》付嘱品第十

【十九，鸠摩罗多尊者，】《传灯录》二：第十九祖鸠摩罗多，大月氏国婆罗门之子也。
○十八祖至月氏国见一婆罗门舍有异气。祖将入彼舍，尊者问曰：是何徒众？曰：是佛弟子。尊者闻佛号，心神竦然，即时闭户。祖良久叩其门。尊者曰：此舍无人。祖曰：答无者谁？尊者知祖异人，开关延接。祖曰：昔世尊记曰：吾灭后一千年有大士出现于月氏国。今汝值吾，应斯嘉运。于是尊者发宿命智，投祖出家。见《佛祖历代通载》。
【二十，阇耶多尊者，】《传灯录》二：第二十祖阇耶多，北天竺国人也。智慧渊冲，化道无量。又曰：二十祖阇耶多尊者遇鸠摩入国。问曰：我家父母，素信三宝。而常萦疾疗。凡所营作，皆不如意。而我邻家，久为旃陀罗行，而身常勇健，所作和合。彼何幸而我何辜？鸠摩曰：善恶之报，有三时焉。凡人但见仁夭暴寿，逆吉义凶。便谓亡因果，虚罪福。殊不知影响相随，纵经万劫，亦不磨灭。时阇耶多顿释所疑。鸠摩曰：汝虽已信三业，而未明业从惑生。惑因识有，识依不觉，不觉依心。心本清净，无生灭，无造作，无报应，无胜负。寂寂然。灵灵然。汝若入此门，可与诸佛同矣。一切善恶有为无为皆梦幻。阇耶多夙慧顿发。
○尊者得法后以法付婆修盘头，即于座宴然归寂。见《佛祖正宗道影》一。
【二十一，婆修盘头尊者，】《传灯录》二：第二十一祖婆修盘头，罗阅城人也。尊者一食不卧，六时礼佛，为众所归。二十祖至彼问其众曰：此头陀能修梵行，可得佛道乎？众曰：我师精勤，何故不可？祖曰：我不求道，亦不颠倒。我不礼佛，亦不轻慢。我不长坐，亦不懈怠。我不一食，亦不杂食。心无所希，名之曰道。尊者闻之，遂发无漏智。祖乃付法。见《佛祖正宗道影》一。


2025年6月5日《六祖坛经笺注》付嘱品第十

【二十二，摩拏罗尊者，】《传灯录》二：第二十二祖摩拏罗，那提国常自在王之子也。
○二十一祖至彼国，王问之。祖云今王国有二师化导。佛记第二五百年有二神力大士出家继圣，王之次子摩挐罗是其一。吾虽德薄，敢当其一。王遂舍之作沙门。祖遂付以大法。见《佛祖正宗道影》一。
【二十三，鹤勒那尊者，】《传灯录》二：第二十三祖鹤勒那，月氏国人也。姓婆罗门，父千胜。
○尊者常有鹤众相随。问二十二祖曰：以何方便，令彼解脱？祖说偈曰：心随万境转，转处实能幽。随滤谬得性，无喜亦无忧。鹤众闻偈飞鸣而去。既得法，行化中印土，付法师子而寂。见《佛祖正宗道影》一。
【二十四，师子尊者，】《传灯录》二：第二十四祖师子比丘，中印度人也。
○尊者游化至罽宝国，付法与婆舍斯多后。王曰：离生死。曰：已离生死。曰：可施我头。曰：我身非有，何吝于头。王即挥刃断尊者头，白乳涌出高数尺。王之右臂，旋亦堕地。见《佛祖正宗道影》一。
【二十五，婆舍斯多尊者，】《传灯录》二：第二十五祖，婆舍斯多，罽宝国人也。
○尊者姓婆罗门，父寂行，母常安乐。既诞，拳左手。遇师子尊者显发宿因。密受心印。见《佛祖历代通载》七。
【二十六，不如蜜多尊者，】《传灯录》二：第二十六祖，不如蜜多，南印度得胜王之太子也。
○尊者既得法于二十五祖，至东印度。彼外道师长爪梵志恐王迁善，尊者至，以为魔。王问：尊者师来何为？尊者曰：将度众生。梵志不胜其怒，即以幻法化大山于尊者顶上。尊者指之，忽在彼众头上。梵志等怖惧投尊者。尊者愍其愚惑，再指之，化山随灭。乃为王演说法要，俾趣真乘。见《佛祖历代通载》八。

2025年6月6日《六祖坛经笺注》付嘱品第十

【二十七，般若多罗尊者，】《传灯录》二：第二十七祖，般若多罗，东印度人也。
○二十六祖至东印度，与王同车而出。见丐者缨络童子稽首于前。谓王曰：此童非他，即大势至菩萨是也。此圣之后，复出二人。一人化南印度，一人缘在震旦。为宿因与祖同居，祖转甚深修多罗，尊者演摩诃般若故，即名之曰般若多罗。而付以法。后尊者往南天竺香至国度王之第三子菩提多罗。见《佛祖历代通载》八。
【二十八，菩提达摩尊者，】原注，此土是为初祖。
○《传灯录》三：第二十八祖，菩提达摩，南天竺国香至王第三子也。
○尊者本名菩提多罗。遇二十七祖付法后，改名为菩提达磨。梁普光元年泛海至广州。武帝迎之至建业，问曰：朕即位以来，造寺写经，有何功德？磨曰：无功德。帝曰：何云真功德。磨曰：净智妙圆，体自空寂。如是功德，不于世求。帝曰：如何是圣谛第一义？摩曰：廓然无圣。帝曰：对朕者谁？摩曰：不识。帝不悟。遂渡江之魏，止于嵩山之少林寺。终日面壁而已。后得慧可，以所得法并衣钵付之。见《传法正宗记》。
【二十九，慧可大师，】第二十九祖慧可大师，武牢人也。姓姬氏，初名神光，得法后达磨大师改其名曰慧可。为东土之第二祖。
○《佛祖历代通载》十：有僧神光者，因神人发起来见师。师端坐不顾。会天大雪，光立雪中至积雪过膝。师悯而问曰：汝久立雪中，求何事耶？光曰：唯愿大慈开甘露门，广度群品。师曰：诸佛无上妙道，旷劫难逢。岂小德小智轻心慢心欲冀真乘，徒劳勤苦。光闻诲励，喜不自胜。即以利刀自断左臂置于师前。复问曰：诸佛法印，可得闻乎？师曰：诸佛法印，匪从人得。曰：我心未宁，乞师与安。师曰：将心来与汝安。可曰：觅心了不可得。师曰：与汝安心竟。大同元年十二月，师将示寂。顾谓可曰：世尊以正法眼藏付嘱大迦叶，展转传授，以至于吾。吾今付汝，汝当护持。并受袈裟，以为法信。
○《佛祖正宗道影》一：祖得法已，继阐玄风，转授法于僧璨。寿一百七终于筦城。德宗谥大祖禅师。

2025年6月7日《六祖坛经笺注》付嘱品第十

【三十，僧璨大师，】第三十祖僧璨大师，在家之姓氏无考。既得法受衣钵，是为东土之第三祖，
○《佛祖正宗道影》一：祖谒可祖曰：弟子身缠夙恙，请师忏罪。曰：将罪来与汝忏。祖良久曰：觅罪了不可得。曰：与汝忏罪竟。复示般若谶曰：汝今得法，宜处深山。未可行化，当有国难。所谓心中虽吉外头凶是也。及后周，果婴沙汰。祖往来司空山，居无常处。入罗浮，为众广宣心要讫，于法会树下立化。玄宗谥鉴智禅师。
【三十一，道信大师，】第三十一祖道信大师，蕲州广济司马氏。既嗣法于璨大师，是为东土之第四祖。
○《佛祖正宗道影》一：年十四，礼璨祖曰：乞和尚解脱法门。曰：谁缚汝？祖曰：无人缚。曰：何更求解脱乎？祖于言下大悟。既得法，住破头山。永徽中，安坐而逝。越明年，塔户自开，仪相如生。代宗谥大医禅师慈云之塔。
【三十二，弘忍大师，】第三十二祖弘忍大师，蕲州黄梅人也，姓周氏。后遇信大师得法，为东土第五祖。嗣化于破头山。
○《佛祖正宗道影》一：祖蕲州黄梅人。先为栽松道者，托生于周氏之女。父母恶逐之。女无所归，乞食里中。及长，里人呼为无性儿。路逢信祖问曰：子何姓？祖曰：姓有，不是常姓。曰：是何性？曰：是佛姓。曰：汝无性耶？祖曰：性空故无。信默然，乞为侍者。女以夙缘，舍之无难色。祖与剃度。后付衣法。遂以学徒委之。授衣法于惠能后，上元元年化去。代宗谥大满禅师法雨之塔。
【惠能是为三十三祖，】第三十三祖，是东土第六祖，故称曰六祖。事迹详前。自六祖后，得法者多。故南岳青原法海玄策神会等皆以世次而分宗派，不称祖。
【从上诸祖，各有禀承。汝等向后，递代流传，毋令乖误。】毋，禁止之词。乖，背也。一彼一此而不相合也。误，错误也。

2025年6月8日《六祖坛经笺注》付嘱品第十

【大师先天二年癸丑岁，】先天唐玄宗之年号。
【八月初三日，】原注，是年十二月改元开元。
【于国恩寺斋罢，】《佛祖统纪》三十：先天二年，复归新州国恩寺。既而示寂。
○《清一统志》三百四十六：龙山寺在新兴县南思龙山，一名国恩寺。唐建。
○按新兴县属广西肇庆府，唐之新州也。
【谓诸徒众曰：汝等各依位坐，吾与汝别。法海白言：】述事陈义曰白。
○《金刚经》：合掌恭敬，而白佛言。
【和尚留何教法，令后代迷人得见佛性？师言：汝等谛听。】谛，审也。谛听者，审详而听，即用心听之意。
【后代迷人，若识众生，即是佛性。若不识众生，万劫觅佛难逢。吾今教汝识自心众生，见自心佛性。欲求见佛，但识众生。只为众生迷佛，非是佛迷众生。自性若悟，众生是佛。自性若迷，佛是众生。自性平等，众生是佛。自性邪险，佛是众生。汝等心若险曲，即佛在众生中。一念平直，】《金刚经》：是法平等，无有高下。
○《维摩经》：直心是道场。
○《高子遣书》：人之生也直，本体也。以直养而无害，工夫也。

2025年6月9日《六祖坛经笺注》付嘱品第十

【即是众生成佛。我心自有佛，自佛是真佛。自若无佛心，何处求真佛。汝等自心是佛，更莫狐疑。】《传灯录》：福州大安禅师问曰：学人欲识佛，何者即是？丈曰：大似骑牛觅牛。师曰：识后如何？丈曰：如人骑牛至家。师曰：始终如何保任？丈曰：如牧牛人执杖视之，不令犯人苗稼。师自兹领旨，更不驰求。上堂云：大安在沩山三十来年，吃沩山饭，屙沩山屎，不学沩山禅。只看一头水牯牛，若落路入草，便牵出。若犯人苗稼，即鞭挞。调伏既久。可怜生，如今变作个露地白牛，常在面前，终日露迥迥地，赶亦不去也。案，丈指百丈。
【外无一物而能建立，皆是本心生万种法。】《起信论》上：以心生则种种法生，心灭则种种法灭故。
○《楞严经》一之下：阿难言我常闻佛开示四众。由心生故，种种法生。由法生故，种种心生。
○《悟性论》：若一念心生，即入三界。一念心灭，即出三界。
【故经云：心生种种法生，心灭种种法灭。】《起信论疏》上：以无明力，不觉心动，乃至能现一切境等。故言心生种种法生。此则心随熏动，故云生也。若无明灭，境界随灭。诸识分别，皆灭无余，故言心灭种种法灭。此则心源还净，故云灭也。
○《大智度论》十二：复次，如一美色，淫人见之，以为净妙，心生染著。不净观人视之，种种恶露，无一净处。等妇见之，妒嗔增恶。目不欲见，以为不净。淫人观之为乐，妒人观之为苦，净行人观之得道，无豫之人观之，无所适莫，如见土木。若此美色实净，四种人观，皆应见净。若实不净，四种人观，皆应不净。以是故，知好丑在心，外无定也。观空亦如是。
【吾今留一偈，与汝等别。名自性真佛偈。后代之人识此偈意，自见本心，自成佛道。偈曰】：


  2025年6月10日《六祖坛经笺注》付嘱品第十

【真如自性是真佛，】《往生论注》下：真如是诸法正体。
○《大乘止观》：此心即自性清净心，又名真如。亦名佛性。
○永嘉《证道歌》：法身了觉无一物，本源自性天真佛。
【邪见三毒是魔王。】邪见，为五见之一。拨无因果之理，谓恶不足恐，善不足好之谬见也。此谬见为邪之最。局于邪故，因有邪之名也。
○三毒者，贪毒，嗔毒，痴毒。
○《婆沙论》四十二：问曰：何故名魔？答曰：断慧命故名魔。复次，常行放逸害自身故名魔。
○魔王名波旬。在他化自在天中，有大力鬼神，娆乱修行人者。
【邪迷之时魔在舍，】迷，迷惑也。舍，以喻自己之一身如屋舍。
【正见之时佛在堂。】即心即佛，故正见之时自身犹佛之堂。
【性中邪见三毒生，】邪见生三毒。三毒与邪见同生于性中。
【即是魔王来住舍。】一著邪见，佛变成魔。
【正见自除三毒心。】正见之时，三毒心自然除去。
【魔变成佛真无假。】贪嗔痴本无实性，若了了见贪嗔痴性，即是佛性。贪嗔痴外，更无别有实性。故既具正见，则魔变成佛。
【法身报身及化身，】见上本文。
【三身本来是一身。】三身从一性而出，故云本来是一身。
【若向性中能自见，】性中能自见三身本来一身。
【即是成佛菩提因。】佛菩提，佛智慧也。
【本从化身生净性，】从化身而发生自性清净法身。
【净性常在化身中。】自性清净法身，常在化身之中。
【性使化身行正道，】性在身中，为身之主人。故性能使化身行正道。
【当来圆满真无穷。】行正道，功报当来，故称报身圆满无穷。
【淫性本是净性因，】淫欲染污之性，生自性清净法身之因地。
○《维摩经·弟子品》：不断淫怒痴，亦不与俱。不灭痴爱，起于明脱。注：肇曰：断淫怒痴，声闻也。淫怒痴俱，凡夫也。大士观淫怒痴，即是涅槃。故不断不俱。
○《增一阿含》九：盖屋不密，天雨则漏。人不惟行，漏淫怒痴。盖屋善密，天雨不漏。人能惟行，即无淫怒痴。
【除淫即是净性身。】除去淫性即净性。


  2025年6月11日《六祖坛经笺注》付嘱品第十

【性中各自离五欲，】《释氏要觉》下：五欲谓色声香味触也。
○《大藏法数·止观》云：五尘非欲，而其中有味，能起行人需欲之心，故言五欲。常能牵人入诸魔境故也。
○又五欲者：一财，二色，三饮食，四名，五睡眠。见《华严大疏》二十七，《三藏法数》二十四。
○离五欲者，远离五欲过失也。
○《起信论》：以知法性，无染离五欲过故。随顺修行尸罗波罗蜜。
【见性刹那即是真。今生若遇顿教门，】禅宗即顿教法门。
【忽遇自性见世尊。】见本原自性天真佛也。浑同而曰见世尊者，千佛万佛原是一佛故也。
○《修心诀》云：顿悟者，凡夫迷时，四大为身，妄想为心。不知自性是真法身，不知自已灵知是真佛也。心外觅佛，波波浪走。忽被善知识指尔入路，一念回光，见自本性。而此性地，原无烦恼。无漏智性，本自具足。即与诸佛分毫不殊，故云顿悟也。
【若欲修行觅作佛，】向外驰求。
【不知何处拟求真。】各自本具心佛。欲修行而得者，终无是处。
【若能心中自见真，】惟此一事实，余二即非真。
○《高子遗书》一：心中无丝发事，此为立本。
【有真即是成佛因。】《高子遗书》一：无杂念虑，即真精神。去其本无，即吾固有。
【不见自性外觅佛，】起心觅佛，不知佛在起心之中，是为不见自性。
【起心总是大痴人。】即起心便是痴毒。
○《传心法要》下：起心向外求者，名为歌利王爱游猎去。心不外游，即是忍辱仙人。身心俱无，即是佛道。
【顿教法门已今留，救度世人须自修。】此言虽云救度世人，然世人要须自修。
【报汝当来学道者，】当来，当世来世也。
【不作此见大悠悠。】此见，指顿教法门而言。悠悠，悠忽度日，无精进工夫也。

  2025年6月12日《六祖坛经笺注》付嘱品第十

【师说偈已。告曰：汝等好住。吾灭度后，莫作世情悲泣雨泪。】刘向《说苑》：鲍叔死，管仲举上衽而哭之，泣下如雨。
【受人吊问，】问终曰吊。
○亲友邻里闻讣，往丧家问之曰吊问。
【身著孝服，非吾弟子，】佛弟子不当受吊问与著孝。
【亦非正法。】吊问著服，非如来正法。
【但识自本心，见自本性】，《大集经》曰：一切众生，心性本净。心本净，故烦恼诸结不能染著，犹如虚空。
【无动无静，无生无灭，无去无来，无是无非，无住无往，恐汝等心迷，不会吾意。今再嘱汝，令汝见性。吾灭度后，依此修行，如吾在日。若违吾教，纵吾在世，亦无有益。复说偈曰：】

【兀兀不修善，】兀兀，不动貌。
【腾腾不造恶。】腾腾，自在无所为貌。
【寂寂断见闻，】寂寂，安静貌。断见闻，断之于安静之中也。
【荡荡心无著。】坦坦平平，心无所住。
○马祖云：自性本来具足，但于善恶事上不滞，方唤作道人。取善舍恶，观空入定，皆属造作。更向外驰，去家转疏转远。一念妄想，便是三界生死根本。但无一念，是除生死根本。即得法王无上珍宝。
○《传心法要》下：志公云，未逢出世明师，枉服大乘法药。如今但一切时中行住坐卧，但学无心。亦无分别，亦无依倚，亦无住著，终日任运腾腾，如痴人相似。世人尽不识你，你亦不用教人识不识。心如顽石头，都无缝罅。一切法透汝心不入，兀然无著。如此始有少分相应。透得三界境过，名为佛出世。不漏心相，名为无漏智。不作人天业，不作地狱业。不起一切心，诸缘尽不生。即此身心是自由人。不是一向不生，只是随意而生。经云：菩萨有意生身是也。忽若未会无心，著相而作者，皆属魔业。
○高丽普照禅师《修心诀》云：行住坐卧，或语或默，或喜或怒，一切时中，一一如是。似虚舟驾浪，随高随下。如流水转山，遇曲遇直。而心无所知。今日腾腾任运，明日任运腾腾。随顺从缘，无障无碍。于善于恶，不断不修。质直无伪，视听寻常。则绝一尘而作对，何劳遣荡之功。无一念而生情，不假忘缘之力。


  2025年6月13日《六祖坛经笺注》付嘱品第十

【师说偈已，端坐至三更，】端坐，犹言正坐也。
【忽谓门人曰：吾行矣。奄然迁化】。奄然，忽然也。
○《释氏要觉》下送终篇：释氏死谓涅槃，圆寂，归真，归寂，灭度，迁化，顺世，皆一义也。随便称之。
○《大乘义章》：菩萨后时，迁化他土。
【于时异香满室，白虹属地。】《尔雅》：螮蝀，虹也。《白虎通》：天弓虹也。
○虹者，太阳光线与水气相映，现于天空之彩晕也。
○《礼记》：君子比德于玉，气如白虹，天也。
○《国策》：聂政之剌韩儽，白虹贯日。○属，连属也。
【林木变白，】《涅槃经》：寂然无声。于是时顷，便般涅槃。入涅槃已，其树即时惨然变白，犹如白鹤。
【禽兽哀鸣。十一月，】即先天二年，是时已改开元元年。
【广韶新三郡官僚，洎门人僧俗，争迎真身，莫决所之。】广州之官僚欲迎六祖真身往法性寺，韶州之官僚欲迎六祖真身往宝林寺，新州之官僚欲即安六祖真身于国恩寺。故云莫决所之。
【乃焚香祷曰：香烟指处，师所归焉。时香烟直贯曹溪。十一月十三日，迁神龛】龛，塔也，塔下室也。此神龛非指塔与塔下室而言，乃指禅龛而言也。俗谓供佛之小室曰佛龛，亦其类也。杜甫诗：禅龛只宴如。
○案，龛形如轿，三面合木，一面为户。禅者端坐于中习静，禅堂中恒置之。
【并所传衣钵而回。次年】即开元二年。
【七月二十五日出龛，弟子方辩以香泥上之。】香泥，以香末捣如泥也。
○《通载十二·慈恩玄奘示寂》下云：俄，异僧奉楠檀末香至。请依天竺法，涂法师之体。又后分涅槃下，即以香泥香水，灌洗如来金色之身。
【门人忆念取首之记，遂先以铁叶漆布】铁叶，铁片也。
【固护师颈入塔。忽于塔内白光出现，直上冲天，三日始散。韶州奏闻。奉敕立碑，纪师道行。】王维，柳子厚，刘禹锡及宋兵部侍郎晏殊等俱有碑记。晏殊碑记文今佚。


  2025年6月14日《六祖坛经笺注》付嘱品第十

【师春秋七十有六。】春秋，年龄也。一年一春秋。
○《国策》：君之春秋高，而封地未定。
○《汉书》：春秋鼎盛。
○大师降诞于唐太宗贞观十二年戊戌岁二月八日子时，示寂于玄宗先天二年癸丑岁八月三日，历太宗，高宗，则天，中宗，睿宗，玄宗六朝。实得春秋七十有六。
【年二十四传衣，三十九祝发，说法利生三十七载。得旨嗣法者，四十三人。】《传法正宗记》七：大鉴所出法嗣，凡四十三人。其一日西印度㻕多三藏者。一曰韶阳法海者。一曰庐陵志诚者。一曰匾檐山晓了者。一曰河北智隍者。一曰钟陵法达者。一曰寿州智通者。一曰江西志彻者。一曰信州智常者。一曰广州志道者。一曰广州印宗者。一曰清源山行思者。一曰南岳怀让者。一曰温州玄觉者。一曰司空山本净者。一曰婺州玄策者。一曰曹溪令韬者。一曰西京光宅慧忠者。一曰荷泽神会者。一曰韶阳只陀者。一曰抚州净安者。一曰嵩山寻禅师者。一曰罗浮定真者。一曰南岳坚固者。一曰制空山道进者。一曰善快者。一曰韶山缘素者。一曰宗一者。一曰秦望山善现者。一曰南岳梵行者。一曰并州自在者。一曰西京咸空者。一曰峡山泰祥者。一曰光州法净者。一曰清凉山辩才者。一曰广州吴头陀者。一曰道英者。一曰智本者。一曰清苑法真者。一曰玄楷者。一曰昙璀者。一曰韶州刺史韦据者。一曰义兴孙菩萨者。


  2025年6月15日《六祖坛经笺注》付嘱品第十

【悟道超凡者，莫知其数。达摩所传信衣，】原注：系西域屈眴布也。《宋高僧传》曰：其塔下葆藏屈眴布郁多罗僧。其色青黑碧缣复袷，非人间所有物也。○《祖庭事苑》三：屈眴，即达磨所传袈裟。至六祖遂留于曹溪。又，西域屈眴布，缉木绵华心织成，后人以碧绢为里。
【中宗赐磨衲宝钵，及方辩塑师真相并道具等，】凡三衣什物一切资助学道之身之具名道具。
○《华严经·入法界品·宝髻长者章》：修无分别功德道具。
○《释氏要览》中：道具，《中阿含经云》：所蓄之物，可资身进道者，即是增长善法之具。《菩萨戒经》云：资生顺道之具。
○《天台别传》：衣钵道具，分为两分。
【主塔侍者尸之，】尸，主也，主其事也。
【永镇宝林道场。流传《坛经》，以显宗旨。此皆兴隆三宝，】三宝，佛法僧也。雕铸塑画等像，佛也。经律论三藏教文，法也。比丘等五众和合，僧也。然禅宗之所谓三宝，其说则更有进者。《传心法要》曰：祖师直指一切众生本心本体，本来是佛，不假修成。不属渐次，不是明暗。不是明，故无明。不是暗，故无暗。所以无无明，亦无无明尽。入我此宗门，切须在意。如此见得，名之为法。见法故，名之为佛。佛法俱无，名之为僧。唤作无为僧，亦名一体三宝。夫求法者，不著佛求，不著法求，不著众求。应无所求，不著佛求，故无佛。不著法求，故无法。不著众求，故无僧。
【普利群生者。】群生，多类之众生也。
○《维摩经·佛国品》：法王法力超群生。
○《无量寿经》上：求清白之法，以惠利群生。
○《法华经·方便品》：又，诸大圣主，知一切世间天人群生类深心之上所欲。
○《笔削记》六：利众生不出二种：一，令离苦。谓离分段变易二生死故。二，令得乐。谓得善提涅槃二无上乐故。


   2025年6月16日《六祖坛经笺注》付嘱品第十

【师入塔后，至开元十年】开元唐玄宗年号。
【壬戌八月三日夜半，忽间塔中如拽铁索声。】拽，逸列切。为以手持而引之也。
【众僧惊起。见一孝子】此孝子指衣父母之丧服者言。
【从塔中走出，寻见师颈有伤。具以贼事闻于州县。县今杨侃，刺史柳无忝，得牒】牒，音蝶，讼词也。
【切加擒捉。五日，于石角村，捕得贼人，送韶州鞫问。】鞫，音菊，讯囚也。
【云：姓张，名净满，汝州梁县人。】后魏汝北郡，北齐改为汝阴。隋置汝州。明清为直隶州，属河南省。民国改为临汝县。
【于洪州开元寺，受新罗僧金大悲钱二十千，】新罗，国名，三韩之一。建国于西汉之季，至西晋之末，兼并辰韩弁韩。日本神功后来攻，乃结和好。后渐强，取日本之任那府。嗣为百济高句丽所侵，乞援于唐，唐出兵灭百济高句丽，其地以次归于新罗，遂统一半岛全部，而臣事于唐。五代时，国又分裂。旋为高丽所灭。
【令取六祖大师首，归海东供养。柳守闻状，未即加刑。乃躬至曹溪，问师上足令韬曰：】上足，犹言高徒。
○《传灯录》五：曹令溪韬禅师者，吉州人也。姓张氏，依六祖出家，未尝离左右。祖归寂，遂为衣塔主。唐开元四年玄宗聆其德风，诏令赴关。师辞疾不起。上元元年肃宗遣使取传法衣入内供养，仍敕师随衣入朝。师亦以疾辞。终于本山，寿九十五。敕谥大晓禅师。
【如何处断？韬曰：若以国法论，理须诛夷。但以佛教慈悲，冤亲平等，】于一切众生无冤无亲，起大慈悲，无彼我之相，平等救度之也，
【况彼求欲供养，罪可恕矣。柳守加叹曰：始知佛门广大。遂赦之。上元元年，肃宗遣使就请师衣钵归内供养。至永泰元年，五月五日，代宗梦六祖大师请衣钵。七日，敕刺史杨缄云：朕梦感能禅师请传衣袈裟，却归曹溪。今遣镇国大将军刘崇景顶戴而送。】顶戴而送者，尊崇法服故。
【朕谓之国宝。卿指杨缄。可于本寺如法安置。专令僧众亲承宗旨者，严加守护，勿令遗坠。后或为人偷窃，皆不远而获，如是者数四。宪宗谥大鉴禅师。塔曰元和灵照】。六祖又有发塔在广州光孝寺佛殿后。六祖初剃度时其徒为藏发于此，盖发冢也。见广语。
【其余事迹，系载唐尚书王维，刺史柳宗元，刺史刘禹锡等碑。守塔沙门令韬录】。案，神会请王维撰六祖碑铭，令韬与之同时，故得见之。若柳宗元、刘禹锡之世，去六祖之迁化已百余年矣，其所撰之碑，决非令韬所及见者。此句有柳刘二人之名，必为后人窜入无疑。

《六祖坛经笺注》终



